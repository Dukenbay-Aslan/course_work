Биылғы жайлау – жылдағы жайлау емес. Жаздың өзi күздей жабырқау, жүдеу болды. Күн райынан емес, халықтың көңiл шырайынан солай болған. Құнанбай сияқты атқамiнерлер өз ауылдарына жылдағыдай топ жия бермейдi. Бұрын Ырғызбай iшiн кернеп жүретiн қау-көрiк сөздер, ұр-көппе желiктер де саябыр. Қоныс, өрiс ретiнен таласатын жөн жоқ. Ырғызбай ортасы сияқты, Байдалы, Байсал, Сүйiндiк, Қаратай сияқты азғана жұрт болмаса, көпшiлiкте мал аз. Сырттың қалың көгiн аясын ба! Тұтып тұрған ақтығын аясын ба? Соқтыққыш жуандар, содырлы сайқалдар кiмге көкiрек керсiн? Қайта көптiң бәрi аш арық боп мойып қалғандықтан, жаңағы аман қалғанның барлығы биыл тыныш, жым-жырт жүргендi тәсiл етiптi. Көп үшiн қынжылған кiсi бол. Көп алдында күрсiне түсiп, халықтаң аман күнiн айтқыш бол. Сорпа-суың мен баршыған iркiтiңнен, саумал-шалабыңнан да қарайласқан боп жүр. Аш-арығымды асырап жүрмiн" дей бер. Биылғыдай көптi күйзелтiп, топты томсартқан жылдарда сондайлық майысқақ келсе жарайды. Кедейi мен момынын аман күнде аунатып жеп, ауыр күнде осылайша алдаусырату керек. Мiне, көп үстiнен жеген көбегендердiң, "сүт үстiнде қаймақ" атанғандардың ендiгi ебi сол. Айланың киiз кiтабынан алған сабақтары осы болатын. Онысына орай, осы жыл көп те бөлек. Қалың ел аса суық түсте. Сөз аз. Бiрақ қабақтан кейiс, қияс айықпайды. Сондықтан Тобықты жайлауларында бұл жазда бiр де бiр топ болмады. Әдетте, бұл кезде талай рет ат шабыс болушы едi. Биыл тiптi құнан да жарыспады. Келiн түссе, қыз ұзатылса, бала сүндеттелсе – бәрi де болымсыз ғана жаяу желiкпен, бiрер табақ етпен тарқайды. Дәл осындай ерекше сарылған тыныштық ортасында, соңғы уақыттарда бiр үлкен дақпырт шықты. Ол жау бiлiнуi, жылқы ұрлануы. Жайлау күндерi аяқтап, жұрт күзекке қарай бет ала бастаған болатын. Бiрер қоныс кейiндеп те көшкен. Сол уақытта айналасы бес күн iшiнде Майбасар жылқысынан, Жақып пен Ырсай жылқысынан және Құнанбайдың өзi отырған аулынан жиырма шақты семiз ат жоқ боп шықты. Бiр ауылдан бiр ауыл хабарланып, осы жоғалған мал жайы иен жайлауға тез тарап жатты. Азын-аулақ талшығы бар ауылдың бәрi де күзетiн сақайтты. Бiрақ ұрылардан iз-тоз жоқ. Бұл сияқты көп ел құлақтанған қауырт ұрлық ұзақ жатпаушы едi. Бiреудiң үйiнде жас терi көрiнiптi. Бiреуден мезгiлсiз сойылған iрi қараның қан соқтасы көрiнiптi, боршасы байқалыпты десетiн сыбыстар оп-оңай шыға қалушы едi. Қазiр олай емес. Суға батқандай жым-жылас. Әуелде Құнанбай мен Жақыптар өзара ойласқанда:" бұл жай көршiлес Керейден шықты, немесе Найман, Сыбаннан келдi ", деп топшылаған. Әсiресе, қоныс аралары ұзарып, жайлау-жайлаудан қайтысатын кез келген соң: "әдейi осы уақытта iстеп отыр. Мойынды қашыққа салып кетемiз деп осылай еттi", – дескен. Құнанбай көшi-қоңды бөгеп отырып жаңағы үш-төрт рудың баршасына да жоқшылар жөнелттi. Ызғұтты, Майбасар, Ырсай бастаған топ-топ кiсiлер үрдiс жүрiп, ат сабылтып, талай жерлердi аралады. Бiрақ көршi елдiң ешқайсысынан дерек бiлiнбедi. Елсiз жерлердегi қарауыл биiктерге, қиын-қиын шатқалдарға барып жер шалған Төлепбердi, Бурахан, Қамысбай Жұмағұл сияқты пысық, сергек жiгiттер де iз-тоз бiлген жоқ. Құнанбайдың көп ауыл, көп жiгiттерi осылайша өре түрегелген кездердiң өзiнде, дәл сол Ырғызбай iшiнен тағы да бес жылқы жоқ болды. Тiптi жалғыз Ырғызбай емес, ендi Байсал, Сүйiндiктен де төрт бие алынды. Аздан соң Көтiбақ, Бөкеншi де жоқ қарауға кiрiстi. Шебер ұрлық сонда да бiлiнген жоқ. Тек қана, түн асса: "алып кеттi", "тағы әкеттi" деседi де, қала бередi. Құнанбай ыза болып, өзi атқа мiнсе де, жауы кiм екенiн бiле алған жоқ. Жоқшының бәрi қайтып келдi. Қарауыл биiктердiң басында күн сайын сарылып қадалған шолғыншылар да қайтты. Бос қайтты. Тек қана ендiгi шара: түн күзетiне сақ болу едi. Құнанбай барлық ауылдарын қатар қондырып, бiрге көшiрiп, шоқтай қып, жиып ұстады. Сүйттi де үдере көшiп тарта бердi. Өрттен қашқандай боп асығып жөнелдi. "Тым құрыса, жаудың бетi басқаға бұрылар, бiздi қуа бермес. Сонымен толас көрермiз!"– деп ойлаған. Қаша көшу азын-аулақ ем болғаны рас. Соңғы күндер Жiгiтек, Көтiбақ iшiнен ұрланған малдардың хабарын көбiрек жеткiзедi. Бiрақ сонда да Ырғызбай түгел аман қалған жоқ. Екi тай мен бiр семiз байтал тағы жоқ боп шықты. Осы кезге жеткенде Құнанбай –"ендi бiлдiм, таныдым" дедi. Бiрақ "бiлдiм" дегенiмен, айыпкердiң атын атаған жоқ. Тек қана, жауды:" алыстың жауы емес, iштiң жауы " деп байлаған. Байсал, Сүйiндiктерге мұндай ой келген жоқ. Екеуi де әлi күнге құр дағдарып, құр санын соғып жүр. Құнанбай оларға: "iздесiн, iздей берсiн" деп сәлем айтты. Бiрақ өз топшылауын бiлдiрмедi. Осы кезде көршi руларға бiрнеше кiсiнi жай ғана жансыз етiп аттандырған. Ол кiсiлерге тапсыратын сөздерiн де бiр өзi ғана бiлдi. Осындай бұйрықтармен жiберген адамдары да оқшау кiсiлер. Ойда жоқ жандар. Мысалы, Жiгiтек iшiне, Қарашаның аулына жiбергенi кәрi кемпiр. Сол ауылдағы бiр жалғыз үй кiрмемен сүйек шатысы бар кемпiр екен. Көтiбақ iшiне де сондайлық елеусiз кедей шалды жiбердi. Торғайға жiбергенi де бiр шал түйешi болатын. Бұл кәрiлер әсте сұрау салмайды. Тiптi мал жоғалғанын да бiлмейдi. Жай әшейiн құдай деген жандар ғана болады. Жалғыз-ақ барған ауылдарының үйдi-үйлерiне ертеңдi-кеш кiрiп, iшкен- жегендерiн байқайды. Барлық тапсырылған мiндет осы ғана. Сол шебер айланың арқасында, аз уақыт iшiнде Құнанбай жауын тапты. Көп жылқыны алатын алғыштардың ұясын бiлдi. Сүйтiп ендiгi зiл салмағы түсетiн жер тағы Жiгiтек. Оның iшiнде Қараша, Қаумен айналасы болды. Құнанбай бұл жолы тұспалмен, ой жотамен соқтыққан жоқ. Бұрынғыдай емес, дәл мынау тұста кiнәсы орынды болатын. Жiгiтектiң бiрнеше жiгiттерi шын айыпкер едi. Әңгiме Балағаз бен Абылғазыдан басталған. Балағаз Базаралының ағасы. Жiгiтек iшiндегi намыскер, отты, пысық жiгiттiң бiрi. Абылғазы Қарашаның баласы. Қарашаның өзi сияқты. Көп балалары да шеттерiнен сотқар, қияс болатын. Ертерек кезде Құнанбай мен Бөжей арасын ұшқындырып жiберген бiр уақиға осы Қарашадан басталып едi. Оған Қауменнiң де қатнасы болған. Көпке мәлiм Тоқпамбет төбелесi әуелi осы Қараша, Қаумендердiң екi атшабарды сабауынан басталған-ды. Содан берi Мұсақұл төбелесi сияқты, Бөжейдiң асы сияқты үлкен жиындардың бәрiнде Қараша мен Қауменнiң ер жеткен азамат балалары көп аузына iлiнiп, көзге түсе беретiн. Шетiнен намыскер, өркөкiрек және мықты, отты. Осылар арасынан шыққан Базаралы болса, ол әрi сымбатты, сұлу, әрi шешен жүйрiк. Жiгiтек ортасы мақтан еткендей, атпал азамат, атан бiтiмдi жiгiт едi. Ерлiк мықтылығы да сай. Бiрақ биылғы Мамырдың жұтынан кейiн осы бiр топ жiгiт елден ерекше жарым көңiл боп жүрдi. Қалың елмен бiрге Жiгiтек көпшiлiгi де қатты жұтаған. Жер аз болған тапшылықтан жұтады. Сол көптiң iшiнде ақ сирақ боп қалғанның бiрi – осы Қараша, Қаумен ауылдары, Базаралы, Балағаз, Абылғазы, Әдiлхан сияқты жiгiттерде тек қана бiр-бiр ат қалды. Жаз бойы бұлар үйден шыққан жоқ. Аштықты да, кемтарлықты да көп көрдi. Кiсiге барып, көз сүзiп. Сауын сұрауға, жалпетек болуға. Намыстары жiбермедi. Керек десе, Байдалыдай туысқанға да барған жоқ. Кәсiп етейiн десе, мынандай жұтап қалған елдiң iшiнде түк нәрсенiң орайы жоқ. Жалғыз айла – жалға жүру. Бiрақ ол бiр ғана өз бастарын асырау болмаса, қатын-балаға талшық емес. Өмiр бойы жалшылықта жүрсе де, көсегесi көгерген. Қойшы, жылқышы, түйешi жоқ. Алатын ақысы құр ғана "iшiп-жем" болғандықтан, талай жандар атадан бала, баладан немереге шейiн үнемi кiсi босағасын тоздырумен. Өтiп келедi. Жiгiттер жаз бойы көргенде, не көрдi? Ашыққан баланы көрдi. Қаншырдай қатқан. Шеше мен жеңгенi, қатын-қалашты көрдi. Айнала күрсiну де күңiрену. Осы жайларға сол жiгiттер айла таппай, қарғыс айтатын. Жалғыз-ақ төменшiктеп, жасып айтпайды. Iштегi ызамен, қыжалмен айтатын. Барлығының сондай күйiн Базаралы жақсы айтып берiп едi. Бiр күн кешке дөң басында бiр топ жiгiттiң ортасында отырып, ызалы мысқылмен сөйледi. – Ел еру болса, шаңырағына жоқшылық кеп шеру тартады. Көшi-қон болса, әке- шешең, қатын-балаң ақтабан шұбырындыға ұшырайды. Жалғыз сиырға артқан ашамайдың үстi де арман бопты. Құдайдың бiзден аяған несi қалды?- деген. Осы жазда дәл осы жiгiттерге Базаралы көп-көп күйiк айтқан. Аман қалғанның тетiгi неде? Жұтағанның жайы неден? Әдiлетсiздiк қайсы? Ол қандай тон киiп, қалайша тiл қатып келедi? Солар туралы түкпiрлеп, ойлаған ойларын айтатын. Сондай әңгiмелер тұсында Балағаз бен Абылғазы тыным таппай әбiгер боп қалушы едi. Базаралыға қадалып кеп: "ақыл-айла тапшы, бет нұсқап, жол көрсетшi! Iстерлiк iс бар ма? Соны айтшы?" дей беретiн. Бiрақ Базаралы ол сұрақтарына жауап айта алмаған. Ақыры, ендiгi өмiр өзгеше боп кеттi. Балағаз бен Абылғазы екеуiнiң түнделетiп атқа мiнетiнiн Базаралы көпке шейiн бiлген жоқ. Ең алғашқы кезекте Майбасар жылқысы жоғалды. Одан кейiн Жақыптан алынды. Осының жаманат сияқты хабарын естiп жатқанмен, Базаралы елең қылмаған. Үшiншi кезекте Ырсай жылқысы алынды. Дәл осы орайда Базаралы бiр түнде ұйықтай алмай, аунақшып жатып, таңға жақын тысқа шығып кеттi. Көпке шейiн үйге кiрмей, далада болған. Үй сыртындағы көгалға барып, таң салқынға төсiн төсеп, жапа-жалғыз ойланып отырып қап едi. Жап-жақын жерде көршi ауыл бар-ды. Қарашаға қараған төрт-бес үй болатын. Сол ауылдың Ақтөс дейтiн бiр сақ қаншығы болушы едi. Таң жаңа ғана сызып атып келе жатқанда Базаралы Ақтөстiң үргенiн естiп, елең етiп қалды. Шабаланып тұрып, оқыс үрдi. Анық кiсi көргенде үретiн үрiсi. Бұл не қылған бөгде кiсi екен? Бiлейiншi, - деп ойлап, Базаралы тосып қалған. Аздан соң Қарашаның аулындағы шеткi үйдiң тұсына екi атты кiсi келдi. Ол үй Абылғазының отауы болатын. Аттылардың бiреуi сонда қалды да, екiншiсi берi жүрдi. Базаралы ең әуелi Аққұйрық атты таныды. Балағаздың жалғыз аты. Белгiлi жүйрiк Аққұйрық ат, бүгiн бiр суыт жүрiс көрген сияқты. Ширыға түсiп, сумаңдап келедi екен. Әуелде Базаралы:"бұлар бозбалалық қылып жүр екен-ау" дедi. Бiрақ өзi орнынан қозғалмай, бой көрсетпей отырып, байқаса олай емес. Балағаз сойыл сүйретiп келедi. Базаралының жүрегi түршiгiп кеттi. Өңi сұп-сұр боп, қадала қалды. Ендi көгалға жантайып жатып, бiлiнбей бақыламақ болды. Дәл ауылға тақай бергенде, Балағаз Аққұйрықтың басын тартып, ақырын ғана iлбiп келдi, тiптi жақындаған кезде атынан түсiп, жаяу жетектеп ап, ең әуелi қолындағы сойылын өз отауының белдеуiне шанышты. Күндегi тұратын орны сол болатын. Осыдан кейiн Аққұйрықты жетектеп алып, ауыл қасындағы бiр жықпыл жартастың арасына қарай тартты. Базаралы байқап отыр. Аққұйрық қан сорпа боп келген сияқты. Мезгiлсiз жүрген жiгiт өз жүрiсiн өз аулынан да жасырмақ көрiнедi. Аздан соң атын тас арасына бекiтiп тастап, жалғыз қайтып кеп, үйiне кiрдi. Базаралы ел тұрғанша ұйықтаған жоқ. Қараша аулының сыртында да қиын тастар бар болатын. Соған апарып бекiткен Абылғазының атын да көрiп қайтты. Ендi Базаралыда тақат жоқ. Iшi толған ызалы, долы ашу. Үй iшiне үн қатпай, сұрлана бередi. Анда-санда дiрiлдей түсiп, қиналып қалады. Түс ауғанша, бiрдеңенi тосқандай болатын. Ойлағандай, түс қия берген кезде, көршi ауылдан қайтқан Қаумен тағы бiр хабар әкелдi. Өткен түнде Ырсай жылқысы алыныпты. Осы хабарды Базаралы есiткен кезде, Балағаз да ауыр ұйқыдан тұрып, тысқа шығып жүр екен. Базаралы белiне белдiгiн буынып, бiр жаққа баратын кiсi сияқты әзiрленiп алды да, әкесiне келдi. – Сөйлесетiн жай бар едi. Тысқа шығайықшы!– деп, әкесiн ертiп шығып, дөң басына қарай бастады. Жолшыбай өзi дауыстап Балағазды да шақырды. Ұзын бойлы, қапсағай денелi, қара сұр жiгiт Балағаз да келдi. Аздан сон Базаралы қабағын түйiп ап, әкесiне суық қарады. Әрқашан нұрланып тұратын қызғылт жүзi аппақ сұр болып, қанын iшiне тартып апты. Үлкен өткiр көздерi қанталап, қызарып кетiптi. Демi дiрiлдеп, даусы қатты шықты. – Әке, жыртық лашықтың да шүкiрi бар. Қара-қасқа кедей болсам да, қара болмаспын деушi ең. Жамандық сенiн жатың. Қасиетiң сол едi. Сен қартайған шағыңда бiздi қара басайын дедi ме?- деп, үнi бұзылып, тоқырап қалды. – Не дейдi? Мына шiркiн не деп отыр?!– деп, Қаумен үркiп қалып, Балағазға қарады. Балағазда үн жоқ. Базаралы iле жөнелiп: – Оған қарама, маған қара! Менен сұра! Әнеугүнгi Майбасар жылқысы мен өткен түнде алынған Ырсай жылқысының ұрысы табылды. Ұрысы - тап мынау отырған сенiң ұлың Балағаз, – дедi. Қаумен шошып кеттi. – Не дейдi? Не дейсiң? – Солай... Сүйдеймiн. Кәне, танып көршi!– деп, Базаралы ендi ағасына қадалды. Балағаз да ашулы едi. Қорқақ емес-тi. Мынау жерде қысылса да, есiнен айырылған жоқ. – Айт! Не көрдiң, не бiлдiң? Не деп ширығып отырсың? Жөнiңдi айтшы! – Таңертең Абылғазы екеуiң ұрланып келгенде, мен тыста отырғам. Аттарың анау тастарда қазiр осы шаққа шейiн суып тұр. Өлсең де, шыныңмен өлшi, тым құрмаса. Ұрладың ғой. Танба! Еркек болсаң, шыныңды айтшы!– дегенде, Балағаз жалтарған жоқ. – Рас. Айтқаның рас!- деп бердi. Қаумен өмiрде естiмеген сұмдығын көргендей, сескенiп кетiп: – Балағаз, құдай төбеңнен ұрсын! Уа, құдай төбеңнен ұрсын, Балағаз!- деп, зарлай бердi. Қарсысында отырған ағасына Базаралы қатты жирене қарап қап, бiр сәт қалшылдап қайнап кеттi де, үн қатпастан тап бердi. Қауменнiң екi ұлы да арыстай үлкен, қабыландай қайратты болатын. Екеуiнiң қол-аяқтары, емен шоқпарлармен қағысқандай сатыр-сұтыр тиiстi. Балағаз асығыста орнынан тұра алмай қалып едi. Бiрақ, лезде ашу шақырып, айла тауып, Базаралыны аяқтан қағып қалды. Iнiсi сүрiне бергенде, сол бейiмдеген жағына қарай қойып жiберiп құлатардай боп едi. Бiрақ бұдан көрi айлаға басымырақ келген Базаралы майыса берiп, жалт бұрылды. Шапшаңдығы шалқыған жалындай боп, лап берiп кеп, Балағазды бас салды. Жыға сала, сол қолымен кеңiрдектен буындырып жатып, оң қолын қынына сермеп, өткiр сап пышақты жарқ еткiзiп жұлып алды. Тiзерлеп жатып, даусы шықпай, қырылдап тұрып: – Бауыздаймын! Ағам болмақ түгiл, әкем бол! Жоқ қыламын!- деп, сар пышақты Балағаздың кеңiрдегiне тақап қалды. Жалғыз-ақ Балағаздың тыпыры мен сермелген қолдары ғана бөгеп жатыр. Ағасынан Базаралының күшi басымдап кеттi. Сығымдап тұрып жеңiп ап, ендi бауыздарманға келiп едi. Сол уақытта мұның оң қолына әкесiнiң қос қолы кеп жабысып қапты. – Тоқтат! Ой, кет, ит! Болды, екi ит? Тұр былай!– деп кеп, Қаумен Базаралыны сүйреп алды. Балағаз iнiсiнiң шеңгелiнен босап, басын көтере бердi. Бiрақ ендi алысуды ойлаған кiсi емес. Ес жиып, басқаша күш тапқандай. Базаралыға кiнәлай қарады да: – Ой шiркiн! Ит те болсаң, ұяласымсың. Кiшi басыңмен кеудеме шыққаныңды не дейiн! Қиналсам да сол ұяластығыңды қиям ба? Бiлген ақылың со ма?- деп, соңғы сөзiн зекiп, ақырып айтты. Базаралыда үн жоқ. Түйiлiп отырып қапты. Балағаз ендi түзелiп ап, сатырлатып сөйлеп, суырыла жөнелдi. – Сен сұрадың, iрiккенiм жоқ! Сырымды аштым! Тансам, қайтiп мойныма салар едiң? Ұрыға мал аз ба? Мына тұрған Керейдi торып келдiм десем не дер едiң. Құнанбай түгiл, құдай болсын, iз-тозын тауып көрсiншi кәне! Танытпайтын, таптырмайтын қып iстедiм. Бiрақ осы iстегенiм ұрлық па? Сұрасаңшы, бiлсеңшi! Басым үшiн iстеп отырмын ба? Ауқымым үшiн iстеп отырмын. Арамға жерiк боп iстеп отырғам жоқ. Жиренiп iстейiм. Бiрақ iстегенiм iстеген. Мен – жоқпын, ол – бар. Менiң жоқтығым оған барлық боп жабысқан. Жерiм қайда? Кегiм, есем қайда? Оның несi құриды? Асып-төгiлiп жатқан артығы ғана шашырайды. Менiң аш-арығым өлiмнен қалады. Бойыма жимаймын. Айналамды ажалдан алып қалам. Басым кетсiн, маған десе. Бұл жолымнан тоқтатпайсың. Бардан алам, жоққа берем. Жаман, сасық ұрыңды тапқан екенсiң? Мен ұрысы емеспiн, өшiмiн. Жоқ-жiтiкке, әлсiзге тисем, айтсаңшы!..– дедi. Қаумен Балағазбен салғыласқан жоқ. Айтқан сөзiне бойлаған да жоқ. Оның шошығаны жалғыз-ақ жай. Баласы не десе де, Қаумен қазанына кiсi асын салмайды. Сондықтан, бiр-ақ түйiп байлағаны - Балағазды өз қасынан қуу болды. – Көш! Көш! Қасымнан кет! Көрмеймiн! Қазiр көш!- деп бұйрық бердi. Базаралы үндеместен түйiлдi де, қатып қалды. Әкелi-балалы туысқандар осы орнынан айрылысқан шағында үшеуi үш бөлек ойда. Бiр-бiрiнен шалғай болатын. Балағаз Қауменнiң бұйрығын орындап, дәл осы күн көштi де, Қарашаның аулына барып қосылды. Сонда барысымен төрт-бес күн өткен соң Құнанбайдың дәл өз аулынан бес жылқы алды. Балағазға серiк болған жiгiттер аз ғана болатын. Әзiрше бұлар Абылғазы мен Әдiлхан ғана. Осы үшеуi өз жүрiстерiн үлкен есеппен, еппен iстеген. Бұлар ең әуелi алыстағы Найман iшiнен дәл өздерiндей үш-төрт жiгiт серiк тапты. Олар да жұт пен жоқшылық салдарынан атқа мiнгендер. Шетiнен шешен, ер, өжет жiгiттер болатын. Жаз ортасында Аягөздiң ар жағына жолаушы жүрiп барып, Абылғазы сол жiгiттермен сөз байласып қайтқан. Екi жағының да анық кесiскен байлауы өздi-өз ортасының мықтыларын, қалың шоғырларын торымақ. Әлсiзге тимекшi емес. Сонымен, Семiзнайман, Садыр, Матай iшiндегi Құдайсүгiр, Қаптағай, Жұмақан сияқтылардан аналар алады. Тобықты iшiнде Құнанбай, Ырғызбай, Қаратай, Сүйiндiк сияқтылардан мыналар алады. Бұлар еш уақытта қалың шоғыр боп жүрмейдi. Жалғыз аяқ, жүргiншi сияқты ғана болады. Тағы бiр тәсiлдерi: Тобықты жiгiттерi Найман iшiне барғанда, өз қолдарымен мал алмайды. Ондағы жолдастары кiмнен алуды, қанша алуды өздерi шешiп, өздерi шығарып бередi. Тобықты iшiнде Балағаздар да сүйтедi. Екi жағы да, жол мен жерге аса жүйрiк. Жолшыбай қай сулар елсiз, қандай даламен жүргiншi аз жүредi? Қандайлық елеусiз адырлар, сай-салалар бар, баршасын жаттап алысқан. Екi топтың да ең үлкен айласы қуғыншы мен жоқшыны адастыруға жұмсалады. Бұл орайда бәрiнен шебер Балағаз. Өзi тапқан айла-тәсiлiн бар жолдастарына ол үнемi үйретiп отырады. Сүйтiп, айналдырған алты-жетi жiгiт тура екi дуан елдiң жуан-жуан жерлерiне құйындай соқтықты. Өңшең өжет жандар, ұялас бөрiдей тидi. Құнанбай мен Байсалдардың ақылын тауысқан бiр нәрсе: мал алушы жаулардың бiрде-бiр уақыт көзге түспейтiн тығылғыштығы болатын. Әрдайым, таң ата, жылқы алынғаны бiлiнiсiмен, жоқ қараушылар жабыла атқа мiнедi. Екiден-үштен бөлiнiп ап, шапқылап отырып, айналаның бәрiн сүзедi. Керей, Найман, Қаракесек жақтарға кететiн жау болса, соларды ерiксiз көрсететiн тұрғы- тұрғының бәрiн алады. Күнi бойы тас-тастан қарауыл қарап отырады. Бiрақ әрқашан: "ұшқан шыбын, жорғалаған қоңыз жоқ" деп қайтып келедi. "Іште қалады! Шыңғыс iшiне тартады!" деп, ол жақты да арылтады. Сонда да дерек болмайды. Балағаз болса, өз айласын қатерге сүйеп, үлкен ерлiкпен iстейтiн. Ол қадалған аулынан қалаған малын алысымен қаша жөнелмейдi. Найманға да тез жөнелтпейдi. Қайта бес-алды күн өткенше, жұрт аяғы басылғанша, Тобықтының өз iшiнен тапжылтпайды. Алысқа да әкетпейдi. Тiптi, сол мал жоғалтқан ауылдың дәл өзiнiң қасында, қой өрiсiндей ғана жерде жүредi. Сезiктi болатын қиындарға, қарауыл биiктерге әсте жоламайды. Бұл жазда ол жерлердi шалғыншылар ғана кезетiн. Бiр алғанда, жылқыны бес-алтыдан артық алмайды. Сол топты, жылқы iшiнен шығарып алысымен, Балағаз өз жiгiттерiне тегiс мiнгiзiп қояды. Жылқы алардың алдында бұл жолдастарын жаяу ұстайды. Оларда жүген мен iшпектен басқа түк болмайды. Түн iшiнде елеусiз бiр адырларға соларды әкеп тастайды да, Балағаз, Әдiлхан, Абылғазылар жылқы әкеледi. Алынған жылқыны жiгiттер мiнiп алған соң, Балағаз өзi әрқашан қарауылда отырады. Аналар ойда жатып, мұның белгiсiн тосып отырады. Ауыл жақтан шыққан қуғыншы мен жай жүргiншi көрiнсе, Балағаз саспастан отырып, бетiн бағады. Жiгiттерiне бұйрық етiп аттарына мiнгiзiп қояды да, анау кiсiлердiң бетiнен ғана тайдырып отырады. Олар әсте қашпайды, тек қана бiр бел асып түсiп, бiр қолаттан екiншi қолатқа ғана ауысады. Сүйтiп, кей уақытта жоқшылар мен бұл жiгiттердiң арасында бiр-ақ қана далда, бiр ғана бел қалып отырады. Малы алынып, сабылып жүрген ауылдың иегiнiн астында болады. Тынығу керек болғанда, қуғыншылардың жаңа ғана арылтып келген жерлерiне барып бекiнедi. Осындаймен бiрнеше күн өткiзедi де, жалғыз-ақ түннiң iшiнде, жолдастарының бетiн Найманға қарай бiр-ақ түзейдi. Қарашаның аулына Құнанбай жiберген кемпiр бұл айланың бiрiн де бiлген жоқ. Ол түк бiлмей қайтушы едi. Өйткенi Балағаздар өз үйлерiне мал соймайтын. Алған жылқыларын әсте маңайлатпаушы едi. Жалғыз-ақ бiр-ақ жол ғана Абылғазы ашқарақтық iстептi. Найман жiгiттерiн алысқа ұзатып, қуғыннан құтқарып болған соң, елсiз судың басында бiр семiз тай сойылып едi. Соның бiр ғана телшесiн Абылғазы өз үйiне әкептi. Осы ет ел жатар кезде, түнде асылып едi. Бiрақ кемпiрдiң мұрны жылқы етiнiң иiсiн бiлiп қапты. Ол ет пiскенше, сырттан аңдып, дәл табаққа салып, Абылғазының алдына келген уақытта оқыс кiрiп келiп, телшенi көрген. Тайдың телшесi екенiн де танып алған. Құнанбай Байдалыға кiсi салды. "Қараша туысқанын өзi қақсын, сыбысы шықты. Айғағым бар. Тек арылып берсiн. Егер Қараша танатын болса, Қаумендi кепiлге өткiзсiн. Қаумен сезетiн болу керек. Жалғанға жанын бермейдi.сенсем, тоқтасам, соның ар- иманына сенiп қана тоқтаймын", дептi. Байдалы Қарашаға салмақ салған жоқ. Тұп-тура Қауменге жабысты. Қаумен өзiнiң Қарашадан да, тiптi Балағаздан да безгенiн айтты. Байдалы болмады. " не қара деп шық! Немесе ақтап кет. Құнанбай сенен жан алса ғана тоқтайды. Көзiң жетсе, адал болса, жан бергеннiң күнәсi жоқ. Қайта ағайының мен туысыңды нақақ жаладан құтқарасың" деген едi. Осы араға жеткенде Қаумен сыр бердi. "Тастай алмай жүрген жаным жоқ, ақ екен деп кепiл болар да жайым жоқ "дедi. "Қаумен тайқып шықты. Кепiл болмаймын. Ақ деп ара түспеймiн деп, аяғын тартыпты. Қарашаның аулы айыпкер боп шықты!" деп, Ырғызбай iшi өрекпи жөнелдi. "Ағайынмын деп отырып, жаттан бетер қастық еттi. Жазығым не? Кешпеймiз, аямаймыз, шауып аламыз, үйелменiмен өртеймiз" деп, Майбасар, Жақыптар лаулап кеттi. "Азуыңды бас, аяма!" деп, Құнанбайға да салмақ салды. Құнанбай дәл бұлардай емес. Биылғы жылдың ауыртпалығын ойлап, iштей сескенiп қап едi. Оның үстiне қазiр Байдалымен шырайы тәуiр болатын. Ұрылар да жалғыз Ырғызбай емес, Көтiбақ, Бөкеншiнi қоса шығындатып отыр. Байдалының өзiн де аман қойған жоқ. Олай болса, ендi сол Байдалының өзiмен тiзе қосып, iс iстеу керек. Қолдан келсе, соның өзiне жаулату қажет. Тiптi болмаса, Жiгiтектi кiнәға жықпақ. Сонымен Майбасарлардың алқынын басып: – Өрекпiмей тұра тұр! Қараша қайда барып құтылушы едi! Ең әуелi сабыр тап!– дедi де, Жiгiтек iшiне қайта iске жiбердi. Жөнелткенi Жұмабай. Ол әуелi Байдалыға барды. Алдыңғы сәлемдi орындап, Қаумендi қағып бергенi үшiн Құнанбай Байдалыға ырзалық айтыпты. Соны жеткiздi. Осыдан кейiн Қараша мен Абылғазыны Құнанбай өз алдына шақыртқан екен, осыны бiлдiрдi. Байдалы да Құнанбайдың бұл мiнезiн кiнәлаған жоқ. – Ағайынын өзi көрсiн! Өз аузымен арылсын! Мұнысы мақұл. Қарашаға жолдаған хабарын мен жеткiзейiн, – дедi. Бiрақ шақырту жетсе де, Қараша мен Абылғазы Құнанбай алдына бармады, Байдалы зiл салып та көрiп едi. Көндiре алмады. Сүйтiп, Қарашалар: "әрi мал алады, әрi жауап бермейдi" деген екiншi түрлi айыпқа тағы кезiктi. Құнанбайдың ұпайы көбейiп келе жатты. Ырғызбай iшi ендi күндiз-түн Қарашаның аулын баққан. Абылғазы, Әдiлхан, Балағаз бар – бәрi де ел ортасында жоқ. "Сусып, тайқып кетiптi", дескен хабар шықты. Сезiк пен жорамалдың көлемi ұлғайды. Қараша, Қаумен ауылдарының үйде жоқ жiгiтiнiң бәрi де ұры атанды. Абылғазы жалғыз емес. Биылғы қимыл аз кiсiнiң де қимылы емес. Бұлар көп. Ендi солардың соңына көп ел болып түсу керек дескен дақпырт бар. Бұл сөздер, көбiнесе, Ырғызбай iшiнен шығып, көпке жайылып жатады. Сондай лақаптар Абылғазы қатарына Балағаз бен Әдiлханды да әлдеқашан қосқан-ды. Алғашқы шақыртуына Абылғазы келмеген соң, Құнанбай тағы да кiсi жiберiп, Балағаз бен Әдiлханды шақыртты. Қараша мен Қаумен Балағазға сәлем айтып барып қайтсын деп едi. Балағаз бармаймын дептi. Жолдастарына бұл жерде айтқан дәлелi: – Құнанбай менi аяйын деп отырған жоқ. Қандай айламен қан құстырсам деп, соны ойлап отыр. Ендеше, мен несiне момақан боп, алдына барам? Неден аянам? Одан да әуелi қолына түсiрiп көрсiн. Құлақтап басып, жығып алсын да, құл ноқтасын сонан кигiзсiн. Әйтеуiр сұм атанған екем. Оған жеткен соң "момын сұм", "ақылды сұм", "көнгiш сұм" деген жақсы атқа құштар болар жайым жоқ. Өлсем де ол жағына өктемей өлем!- деген. Балағаз бен Абылғазының ендiгi қияс мiнезi Құнанбайды дағдарта бастады. Баяғы дағдыға салып шауып алайын десе, мынадай аш-арық боп, суық тартып жүрген елдiң iшiнен өрт шығарып алам ба деп қорықты. Ойға келген бiр шара – ұлыққа шағу едi. Ең оңайы отряд шығартып, урядниктерге ұстатып, кiсендеп тыю. Бiрақ осы тұста заң өзгерiп кеттi. Бұрынғы аға сұлтандық қалып, "болыс" деген жаңалық кiргелi жатыр. Тобықтының дуаны да өзгердi: жаздан берi бұл ел Семейге қарайтын бопты. Және түгел Тобықты бұрын бiр ғана старшын едi. Тобықты ендi үш болыс ел боп бөлiнетiн көрiнедi. Жаңа дуан жаңа ұлықтың қолында. Олармен жүз көрiсiп, сыр мiнез болған Құнанбай да жоқ. Ертең сайлауы келедi. Сондай кездiң қарсаңына өз елiнiң iшiмен қағаздасып жату лайық емес. Ең болмаса сайлау өткенше қоя тұру қажет. Бiрақ аял қылайын десе, Балағаздар асып барады. Екi бұйрығын орындамады. Ендi: "бiржолата құрық әкеткен боп, тiптi дандайсып кете ме?" деп, тағы қобалжиды. Осындай шарасыздық үстiнде, Құнанбай бiр топ мықты жiiгiттi аттандырып: "тау iшiнде жүргенде үстiнен түсiп, тегiс ұстап әкелiңдер!"– деп бұйырып едi. Оған көнетiн Балағаз емес екен. Мойынды қашыққа салып барды да, бiрден-екiден бытырап кеттi. Титығы құрыған қуғыншылар ел iшiне қайта айналып келгенде, Балағаздар да iлесе оралды. Келе бере Құнанбай жылқысынан тағы алды. Бiрақ қауырт алмай, бiртiндеп, тай, байталдан алды. Бұл уақыт ел-елдiң қыстауға қонып, ақтан ажырап, нағыз күйзеулiкке түсетiн шағы едi. Ендiгi бiрен-саран ұсақ қараны аш-арықтың сойысына алып жатқан сияқты. Аз күнде Тобықты iшiне келетiн болыстық сайлауын тосып отырып, Құнанбай ендi Базаралыны шақыртты. Жiгiтектiң өзге жiгiттерiндей емес, Базаралы iркiлген жоқ, тез келдi. Құнанбай жас тоқалының үйiнде екен. Тамға жаңа кiрiптi. Үй жылы. Жасау-жабдық жас жiгiттiң отауындай. Толық денелi, дөңгелек жүздi Нұрғаным сұлу да, сәндi екен. Әсiресе, қоңырқай келген, үлкен өткiр көздерi ерекше ажарлы. Жүзiнде жастық пен саулық, тоқтық, баршасы да нұрлана түсiп шырай бередi. Ақаусыз бетiнде мөлдiреген тұтас қызылы бар. Ерге бiткен көрнектi мұрнының оң жағында кiшкене, томпақша меңi бар екен. Нұрлы қызыл жүзiне бiткен қап-қара мең, өзiнше, қатты жарасып тұр. Ол-дағы Нұрғанымның ерекшелiгi. Өзге әйелге бiтпеген нысанасы тәрiздi. Құнанбайдың сөз бастауын күтiп отырып, Базаралы Нұрғанымды әбден болжады. Iшiнен:" япыр-ай, мына тоқалды қалай таңдап, қайдан тауып алған?" деп, тамашалай қызғанды. Нұрғаным бiр түрлi байыпты және еркiн, батым көрiндi. Құнанбай мен Базаралыға шай жасатып, соны қызметшi қатынға құйғызып берiп отырып, күйеуiне де, қонаққа да қымсынбай қарайды. Бiрер ұсақ шаруаның жайын да Құнанбайға еркiн айтты. Күйеуi мұны "қалмақ" дейдi екен. Шай аяқтап келгенде: – Қалмақ, шайыңды жиғыз! Мына Базаралымен сөзiм бар, – дедi. Нұрғаным асықпай отырып, бұйрығын орындады да, малшы қатынға: – Сен ендi жүре бер!– дедi. Өзi Құнанбайдан төменiрек жерде малдас құрып отырып қалды. Құнанбай әңгiме бастағанда, Базаралыға қатты сөйлеген жоқ. Балағаз бен Абылғазыны мұның өзiне шағып: "Сенiң де бетiңе шiркеу ғой. Адамшылығың да, арың да бар едi. Сол арыңа салмақ салғаны ғой олардың. Ақтамассың, ақтамайсың деп бiлем, не дейсiң?" деп едi. Базаралы бөгелген жоқ. Құнанбайдың жүзiне тура қарап отырып, қысқа жауап айтты. Бұ да баяу бастап, сабырмен, салмақпен айтты. Шешен сөйлейтiн тәрiзi бар. Айтқан жайы: "Ақтаймын деп келгем жоқ, кiнәлаймын. Кiнәлағандықтан аразбын. Атым туысқан, ал жайылысымыз бөлек. Көрiспей кетiскенiмiзге көп болды. Бiрақ қолымда әмiр құдiретiм жоқ. Сондықтан iстей алар шарам да жоқ..." деген едi. Жылы үйге келiп, шай iшiп алғаннан берi Базаралының жүзiне жақсы күндегiдей нұр кiрген. Батыр тұлғалы, ер сұлудың ойшыл сергек көзi де, ақ сұр жүзi де ерiксiз елеткендей. Бетiнiң қызылы да балқығандай боп, нұрланып тұр. Кең иық, зор кеудесi төменшiктеп, иiлмейдi. Салалы келген аппақ сұлу саусақтарына шейiн өзгеше. Бiтiмдi. Жақсы туысты бiлдiредi. Құнанбай бұл шаққа шейiн Тобықты iшiнiң жасында өзiмен бүйтiп еркiн, тең сөйлескен жанды көрмеген. Iшiнен Базаралының тұлғасына да, жауабына да шын сүйсiндi. Бiрақ, сүйте отырып, аз әңгiменiң тұсында Базаралымен ырғасып кеттi. Қонақ жiгiтiне Құнанбай салмақ сала бастап: "айыптайтын болсаң, тыю салуға көмек ет" деп едi. Осыған келгенде Базаралы: – Айыптайтыным шын, жалған емес. Оны айттым. Бiрақ соларды осындай қып жiберген себеп не? Түп бәле неден? Ол кешегi жұттан, бүгiнгi жоқшылықтан. Осы бәлелерге iлесе жүретiн ағайынға әйгiлi әдiлетсiздiк бар, содан. Бiреу аға болды. Барды алды. Бiреу болса, кейiн отырып, кенде қалды. Кiрме болып, есесiз қалған тағы көп. Аяғында мiне не болды? Бұрынғы аға болған аман қалды. Бұрын мүйiзделiп жүрген көп көр бала күңiрендi де, ол қалды. Осыны ойлар жан бар ма? Жаны ашитын, қиналып ойлайтын ел ағасы бар ма? Менiң сiзге келгендегi өз аузымнан сұрамағым, бiлмегiм осы едi?- дедi. Жаңағы айтылған тiлекке жауап бермей, сөздi басқаға бұрып кеткен Базаралыны үй иесi жақтырмай қалды. Қыжырта қарап, дау айтып кеттi. Сөзiнiң салмағы – "Құдай бұйрығы тағдырдың жазуы" деген дер. "Жұтты адам әкелген жоқ. Кiмнен көрмек керек? Бардың бәрi қарайласпай отыр ма? Бiрақ қаншаға жетпек? Ер азығы. Қанағат. Тәңiр бұйрығына көнбек керек" деген болатын. Базаралы сол "бұйрықтың" өзiне де тоқтамады. "Құдай бұйрығы қалың елдi қан қақсатып қойды. Ел қамқорымын дегендер көмек ойласа, нетушi едi? Мынау ақылдары көргенiне көне бер деген ғой. Олай болса, құдай бұйрығы деп көрге барып тiрiдей кiре берсiн бе?"– деген. Құнанбай Базаралымын көп салғыласуды ендi өз бойына мiн көре бастап, түсiн суыққа салды. Дауды тұжыртып, тоқыратып кеп: – Сенен де арылғаным осы. Ендi аяспайтынға кеткен екемiз. Жалғыз-ақ Балағаз, Абылғазы арандайды. Жаман арандайды. Қашан айтты демесiн?– дедi. Сөздiң осымен бiткенiн Базаралы түсiнiп, жүруге қамданып отырып, дәл кетер жерде: – Балағазда жұмысым жоқ. Не болса, о болсын! Бiрақ көптi айтсам қорқытамын деп, сiз әуре, ұқтырам деп, ел әуре. Келiсе алмас күн екен. Кере-ғармен кеткенiмiз де баяғы, – деп тымағын кидi. Соңғы сөзi жауапсыз қалды. Базаралы асықпай түрегелiп, қош айтты да, есiкке беттедi. Нұрғаным мен Құнанбай бұдан көздерiн алмай, қарап қалды. Ер жiгiттiң сырт сымбаты да соншалық өзгеше. Өр көңiлдi батыр бейнесiндей. Әрi байсал, әрi маңғаз. Тiп-тiк бойы қымсынбай, қысылмай кеттi. Құнанбай есiктен көз алмай ойланып қап едi. Аздан соң Нұрғанымға қарап: – Шіркiн Базаралы! Бұл өңiрдiң жiгiтiне бiтпеген сыртың мен нұрың бар. Iшiңде жатқан тұнық мөлдiр сырың да бар. Тек сорлы жазған, қарымы шолақ Қауменнен несiн тудың екен?– дедi. Қызығып та, қызғанып та сөйлеген сияқты. Нұрғаным Базаралы дауларын үлкен ынтамен тыңдаған. Күйеуiнiң жаңағы сөзi, мынау сұлу жiгiтке мұны әдейi қызықтырып сөйлегендей әсер еттi. Қызғанышын алған жоқ. Қызыққанын алды. Жас әйелдiң жүрегi әлденеден өрекпiп, тулап қалды. 