Күн түске жетпей-ақ Бақанас бойы қайнап, шыжып кеттi. Аспанда теңгедей бұлт жоқ. Бұл атрапта бұлт көрiнбегелi және бiр тамшы жауын жаумағалы талай күн болды. Шыңғыс сыртының өзге жайлауы қоңыр салқын, жауынды келсе, дәл осы Бақанас суынан оңтүстiкке қараған жақ өзгеше бiр бүк, ыстық болушы едi. Суы молдығына және көк шалғынымен қатар қарағанды, көкпектi, ақ от, қара отына қарап қоныс етедi. Әйтпесе мынау терiскейдегi қалың қара биiктiң арғы сыртынан артық жер жоқ. Абай үй iшiнен қатты пысынап тысқа шыққанда, бұл маңдағы жан иесiнiң бәрi де ыстықтан мезi боп. Күйзелiп жүр екен. Үлкен ақ үйдiң жанында жүндес сары ала төбет тiлiн салақтатып, аузын арандай ашып, қатты солықтайды. Бойдақ жылқының бәрi жайылысты тастап, сонау биiк адырдың басына шығып ап үйездеп тұр. Өрiстен қайтқан қоралы қой да су маңына шұбырып, бауырын сызға төсеп, бүйiрiн соғып жатыр. Жайылысты ойлар емес. Қумаса су қасынан тұрар емес. Сиыр атаулы Бақанас суынан бөлiнген қара су, шалшық суларға кiрiп, көлбей-көлбей жатып апты. Бiрен-саран оқшау шыққан тайынша, құнажын болса, сәйгелдiң қуғынына ұшырап, құтырғандай жосып жүр. Құйрығын шаншып алып, қос танауы делдиiп, екi көзi дәл бiр сойғалы жатқандай аларып, ежiрейiп ап, жынданғандай жүйткидi. Барлық жұрт түңлiктерiн жауып, iргенiң көбiн белдеуге шейiн шалқита көтерiп, түрiп тастапты. Абай қайда барарын бiлмей, бiртүрлi мең-зең боп, есiнеп, iшi пысып тұрды да, өзенге қарай тартты. Мұрнының ұшы тершiп, басынан күн өтiп, Бақанастың ыстығына наразы боп, асығып келедi. Өзен жағасына келсе Оспан, Смағұл бастаған көп кiшiлеу балалар салқын, мөлдiр суда асыр салып, шулап, ойнап, мәре-сәре боп жатыр екен. Абай бұлардың қасынан оқшауырақ кетiп, жалғыз шомыла бастады. Осы жазда малтып үйренген. Бақанастың кең қара суын әрлi-берлi екi жүзiп өттi. Бойы қатты сергiп, көңiлденiп ап, ендi сүңги бастады. Өзге балалардың шуында Абайдың жұмысы жоқ-ты. Бiрақ анадайдан Абайдың сүңгiгенiне қызығып тұрған Оспан, бар баланы ертiп келдi. Өзiн-өзi жалаңаш санына шапалақтап Абайға айқайлап: – Сүңгi, сүңгi! Тағы сүңгi! Солай!– деп бұйырып келе жатып, бiр сәтте жолындағы Смағұлдың арқасына секiрiп мiнiп алды. Смағұл мұны лақтырып, түсiрiп тастаймын деп бұлқынып едi. – Иә, жығарсың? Сен түгiл қысырдың асау тайы – ақ тай да жыға алмаған Оспанды. Қанша мөңкiсең де түспеймiн!– деп, Смағұлдың мойнын құшақтап қысып ап, екi аяғымен тепеңдеп тебiнiп қояды. Смағұл Оспанның зорлығына ерiксiз көнiп, жүгiрiп жортып, Абай қасына келдi де, суға Оспанмен бiрге шолп етiп құлай кеттi. Абай Оспанның тентектiгiнен мезi болатын. Осыдан бiрер жыл бұрын бұл iнiсiмен өзi де ойнап, асыр сап кететiн болса, биылдар беймаза көрiп, шеттей беретiн. Тiптi ыза қыла берсе, зекiп ұрсып, қуып жiберетiн. Қазiрде де Оспандар шулап келгенде, Абай жақтырмай, тайқып шықты. Киiне бастады. Оспан Абайдың тұнжырлығын елеген жоқ. – Абайша сүңгимiн!- деп, саяз жерге етпетiнен жата қалады да, артын тоңқитып, мөңкiген тайдай, екi аяғын шапшыта бередi. Абай асықпай киiнiп боп, ендi үйге қайтпаққа артына бұрылып едi. Жар жағасына Тәкежан кеп тұр екен. Сұлу киiнген әдемi бозбала Тәкежан ат үстiнде, қолында қаршығасы бар. Астындағы жирен жал құла дөненi қатты терлептi. Күмiс жүгеннiң ауыздығын тiстеп, әрлi-берлi көлбектеп, ет қызуын баса алмай тұр. Тәкежанның қанжығасында бiр сары ала қаз, екi үйрек бар екен. Барлық бала соны көре сала: – Ей, аға! – Әй, ағатай, маған! – Маған! Маған бершi!- деп, судан ырши-ырши жүгiрiстi. Тәкежан құс салып қайтқанда, осындай алдынан шығып жүгiрген балаларға, кейде аң олжасын беретiн. Бiрақ балаларды шетiнен зар қақтырып, жалындырып, көп-көп сұратып барып қана бередi. Тез бермейтiнiн бiлiп, балалар да талмай сұраушы едi. Тәкежан Абайға қарап мақтана күлдi. Өзiнiң жiгiт болып қаршығаға құс iлдiретiнiн Абайға әрқашан бұлдаушы едi. Оны әлi өзiнiң шерiгiне де татымайтын. Бос, болбыр бала көретiн. Өйткенi Тәкежан осы жазда қайнына да барып келдi. Өзiнiң жiгiт-желең жолдастары да бар. Қазiрде түн сайын қыз аңдып, ауыл-ауылды шулатып та жүредi. Абай ондайдың бiрiне жараған жоқ. Оспан мен Смағұл Тәкежан қасына қатар жалынып, жүгiрiп барып едi. Тәкежан ол екеуiне үлкен кiсiше зiл тастап, әуелi боқтап алды. Абайдан бөлек, бiр үлкендiк белгiсi тағы осындайында. Ол аса боқтампаз. Құнанбайдың алдында мысықтай үндемей отырып, былай шыға бере, бала-шаға, малшы-жалшыны сықпыртып боқтап жүру оның дағдысы болған. Оспан мен Смағұлды жалындырып алды да, екi үйректi қанжығасынан шешiп берiп жатып: – Жаман енеңдi... Қос қара! Ертеңдi-кеш суды лайлағанша, тым құрыса бүлдiрген терсеңдершi!– дедi. – Бүлдiрген? – Қай бүлдiрген? – Бүлдiрген қайда? – Ей, ағатай, айтшы!– деп Оспан мен Смағұл тағы жалынды. Бала атаулының, жаз болады десе, ерекше сағынатыны – бүлдiрген. Бiрақ Бақанастың өз өңiрiнде ол өспейдi. Өзге қай жерде бар? Пiстi ме, жоқ па? Онысынан да әлi хабар алысқан жоқты. Бүлдiрген дегенде Абай да елең етiп, сұрастыра бастады, Тәкежан жаңа ат үстiнде жүрiп естiптi. Бақанаспен қатар ағатын Жәнiбек суы бар. Соның анау қара адырының ар жағында, Шыңғысқа қараған бас жағында бүлдiрген тұнып тұр деп естiптi. Бүгiн-ертең ол араға Жiгiтек, Бөкеншi көшiп келедi. Ел келсе, мыналар тере алмай қалады. Ендеше асығыс барып, терiп қайту керек. Тәкежан осыны айтқанда, жаңағы көп бала алағызып: – Жүр ендеше барайық! – Барып терiп қайтайық! – Жүрiңдер! – Ал, ат ұстаңдар! – Иә, сәт, бүлдiрген, бүлдiрген!– десiп, бар бала ойнақ салды. Бүлдiргенге баруға Тәкежанның өзi де әзiр екен. Ол Абайға да: "жүр!"– дедi. Абай ойланып, баяулап тұрды да, ақырында тым құрыса атқа мiнiп сергiп келмек боп қоса көндi. Сонымен, бiр шай қайнатым арасында. Абай, Тәкежан бастаған барлық ұсақ бала тай- құнандарына мiнiп-мiнiп ап, желе шауып, шыға келiстi. Араларындағы үлкендерi – Абай мен Тәкежан. Ұсақ балалардың көпшiлiгi жеке-жеке тайға мiнiп, бiрен-сарандары екi-екiден мiнгесiп алып, Абайларға iлесе шыққанда, жұрттың бәрiнiң артында қалған Оспан болды. Ол биешiлердiң "жуас тай мiн" дегенiне көнбестен, бүгiн ғана үйретiлген қысырдың асау тайы – ақ тайды таңдаған. Ақ тай соңғы үш-төрт күннен берi Оспанның есiнен кетпейтiн құмары. Дередей үлкен, өзi жұп-жұмыр ақ тай – қысырдың тайы. Енесi – асау көк бие. Ақ тай енесiнiң асаулығынан былтыр байланбаған. Биыл арда емедi. Шу асаудың өзi. Соған жақында көзi түскен Оспан жас биешi Масақбайға жабысып жүрiп, бүгiн таңертең биенiң бас сауымының тұсында бұғалықтатып, шыңғыртып ұстатып алған. Масақбай – осы жылқыдағы асау атаулының албастысы. Оспанның жалынғаны ерiксiз көндiрiп, Масақбай таңертеңнен берi сол тайды үйреткен-дi. Тайдың асаулық қияңқылығы сондай екен, бiресе шапшып мөңкiп, бiресе шыңғыра тулап кетiп, Масақбайды да екi рет жыққан. Бiрақ өзге асаудан көрмеген ызаны көрiп, екi жығылып алған Масақбай, ақ тайға қатты ызаланып алған. Құлақтан басып, бұғалықпен буындырып, екi езуiн шұрайлап, тайды өлердей жазалаған. Үстiне үлкен жабу салып, оны басқұрмен шандып-шандып, қарғып мiнiп алған. Басқа-көзге төпелеп, шапқылатып, қан сорпа қып кеп, бағана желi басына байлап тастамақ болған. Бiрақ Масақбайдың өнерiне қызығып, өзi де қызып алған Оспан, тай әлсiреп келген кезде, жұрттың:"тоқта!" дегенiне болмастан қарғып мiнiп алған-ды. Екi езуi қан боп жыртылып қалған тай әлi де өлердей қияңқы екен. Оспан мiнген жерде тағы да қайтадан шапшып секiрiп, көп қияңқылық еттi. Өзi жеңiл балаға оңай көнгiсi келмей, қанша қырсық жасаса да Оспан жығылмай қойған. Оның бағана Смағұлға мақтанғаны да сол. Қазiр желi басында қалғанда, Оспанды бөгеген сол ақ тай болатын. Тай ежелгi асаулыққа салып, тағы мөңкiдi. Бiрақ Оспан жығылып, қорқудың орнына, құшырланып сабай бередi де, езу тартып күлiп қояды. Баланы жыға алмаған тай, ақыр аяғы ала қашып, шаба жөнелген. Оспанның тiлегенi сол. Ол өзi ағызып келе жатқан тайды онан сайын борбайлап, басқа-көзге төпеп: – Аруақ! Аруақ!– деп ұран салып, жосытып отырып Абайларды қуып жеттi. Ақ тай Оспанның ырқына әлi көнiп болған жоқ екен. Ағызған күйiнде сыңар езулеп, мойнын бұрып, қырындай шауып кеп, бар денесiмен Тәкежанның құла бестiсiн қойып кеттi. Жұрттың бәрi ды ығысып, бөгелеңдеп қалды. Оспан тайын бұрып, көптен сытыла бергенде, ақ тай тұра қалып, мойнын iшiне алып, шыңғырып жiберiп жаман мөңкiдi. Абай Оспанды аяп: "мерт бола ма?" деп қорықты. Жалғыз-ақ Оспанның пiшiнiне көзi түскенде қайран болды. Баланың үлкен көздерi от шашып, өрттей жанып алыпты. Асаумен алысқан арпалысты жаны сүйгендей. Қорқыныштан биттей елес жоқ. Қайта: "тулай түс" деп, қызыққан сияқты. Тай бұдан құтылмақ боп, нелер қиястық жасаса, соның бәрiне де сол секундта Оспан қолма-қол тәсiл жасайды. Бұл кезде Оспанның балалық жындылығы, ұрдажықтығы бiржолата жоғалғандай. Ол Абай көзiнде – алыс-жұлыстың бiр балуаны сияқтанды. Жұрттың бәрi амалсыз иiрiлiп тұра қалып, ақ таймен Оспанның арпалыс майданына қарады. Тәкежан да таңдайын қағып, Оспанды боқтай түсiп сүйсiнiп тұр. Тайдың мөңкiгенiнен сескенiп, Оспанға болысайық деген ересек балалар болып едi. Оспан асығып айғайлап, щолақ бұйрық етiп: – Тиме! Аулақ!– дедi. Осы кезде ақ тай мойнын iшiне алып, басынан асырмақ боп ортқып мөңкидi. Оспан екi аяғын тайдың қос қолтығына тығып ап, шалқалап жатып алды. Түсiре алмаған тай лезде екi артқы аяғын аспанға сермеп тепкiлендi. Онда Оспан тағы да тақымын жазбастан еңкейiп ап, тайдың мойнын құшақтап жатып алды. Тағы бiр сәтте ақ тай оқыс шапшып қап, таласқан иттей қос аяқтап шаншылып едi. Оспан мынау қимылға тiптi сүйсiнiп кеттi бiлем. Екi бетi қып-қызыл боп қайратты шаштары үдiрейiп, жалт етiп Абайларға қарап сақ-сақ күлiп жiбердi. Жағалай үнсiз тұрған жұрт та тегiс сүйсiне күлдi. Тәкежан, өз басы өмiрiнде мұндай қимыл жасап көрген емес едi. Оспанның ерлiгiне қайран қап: – Түу, сарамас. Мынау неткен көз жоқ бетпақ едi?– деп, құла бестiнi қамшымен бiр салды да, желiп кеттi. Барлық балалар қоса қозғалған. Ақ тай да қайтадан көндiгiп, шаба жөнелдi. Оспан тағы да қамшылап борбайлап: – Аруақ! Аруақ Масақбай!– деп, асаудың албастысы – Масақбай биешiнi аруақтай сыйлайтынын көрсеттi. Бағанадан берi Оспанның шын сыйынғаны сол Масақбайдың айла-тәсiлдерi болатын. Бүлдiрген иiсi аңқыған көк майса шалғыны бар, жасыл беткейде балалар жемiс терiп жатқалы көп боп едi. Күн екiндiге қарай жақындап, адыр-адырдың көлеңкесi молайып, сай-сайларда қоңыр салқын самал соға бастаған. Аттарын тұсап-тұсап тастаған балалар бүлдiргеннiң қызығына әлi қанған жоқ. Алғаш кеп түскен бiр беттен жылжымаса да, сол алаңның өзiнiң жемiсiн де мойыта алған жоқ. Жегеннен асқанды тақия, тымақ, дорба қалталарға да сықап жатыр. Бiр мезгiлде бар баланың құлағына ап-айқын боп дүрiлдеген қалың үн келдi. Қаулаған өрт, қаптаған қолдың шабысы сияқты. Балалар елең-елең етiстi. Араларындағы үлкенi Тәкежан мен Абайға қарасты. Абай бұл дүбiрдiң мәнiн ұққандай, саспай ғана Шыңғыс жақтағы бiр белеске қарап отыр екен. Сол белестiң ар жақ деңгейiн жалбылап келе жатқан қалың жылқының жоны көрiндi. Кең сайға қарай түсiп келе жатыр. Қылаңы көп, шұбыртқан жылқы жиi-жиi пысқыра түсiп, жiтi басып келедi. Араларында тай, құлындар кiсiнейдi. Өзге жылқыдан озғындап шығып, ойнақ салып шапқылаған құнан-дөнендер де көрiндi. Балалардың тайлары бұл дүбiрдi байқап, тегiс алағыза бастаған екен. Тұсауларымен қарғып, сол жылқыға қарай тартқысы келгендер бар. Тай-құнандар бастарын тегiс көтерiп, қос құлақтарын қалың жылқы келе жатқан жаққа қарай қайшыландыра шаншып ап, үйiрсек үнмен шұрқырай кiсiнедi. Бала атаулы тегiс аттарына жүгiрдi. Елсiз өңiрде көрiнген қалың жылқы - көшкен елдiң жылқысы екен. Балалар аттарына мiнiсiп, беттерiн ауыл жаққа бұрғанда, жаңағы жылқы асқан белден асып, ойға таман түсiп келе жатқан қалың көш көрiндi. Он бес түйенi тiзген бiр көш өзге нөпiрдiң алдын ала оқшау шықты. Соған тiркес он түйелi, тағы он бес түйелi, сегiз-тоғыз түйелi салқар-салқар көштер бiрi артынан бiрi шығып, шұбарыта, шұбатылып келедi. Алғаш өткен жылқының артын ала көп аттылар келедi екен. Қолдарына сойыл, шоқпар, баулы құрық ұстаған еркектер бар. Әредiкте томағалы бүркiттерiн балдағына қондырып алған ықшам жiгiттер де көрiнедi. Бұл топ Абайлар жақындағанша қиыс өте бердi. Соның артынан келе жатқан ең алдыңғы үлкен көш Абайдың да, барлық балалардың да көздерiн ерiксiз тартты. Бұл көштiң айналасын қоршаған аттылар көп, барлығы да әйелдер. Өңшең сәндi киiнген қыз- келiншек пен егде тартқан бәйбiшелер. Мiнген аттары ылғи семiз жорғалар мен келiстi бедеулер. Әйелдердiң ер-тұрманы, тоқым, құйысқан, өмiлдiрiк, жүгендерi тегiс жалпақ күмiске малынған. Жарық күнге шағылысып, жарқ-жұрқ етiседi. Үлкен көштiң алдында есiк пен төрдей жерде аттарын қатар бастырып бiр топ қыз келедi. Тап орталарында ерттеулi күйде бос жетектелген, кекiлi күзелген, қара көк ат бар. Сол топтан әнтек кейiн үлкен көштiң алдын бастап келе жатқан сұп-сұр жүдеу бәйбiше екен. Басына жұқа қара желек жамылыпты. Бұл бастаған он бес түйелi көштiң сәнi өзгеше көрiндi. Бар түйенiң үстiне артылған жүктердi жапқан өңшең қара кiлем, қоңыр алаша, қара ала текемет көрiнедi. Жүктi түйелердiң екi жағы сол үлкен қара жамылшыларымен баяу ғана желпiне түсiп, өзгеше бiр ауыр тыныс алып келе жатқан тәрiздi. Көштiң түрiне таңданып, үнсiз тоқтап қалған балалар тобы мынадай салтанатты көрiнiстiң алдын кесiп өте алмады. Ендi амалсыз көш өткенше қарап тұратын болды. Басында бұларға көш адамдарынан көз салған кiсi жоқ едi. Бiрақ алдыңғы қыздар тобы ендi жақындап, қастарына кеп қалған екен. Солар ғана өзiнше, бiр түрлi түйсiнгендей болды бiлем. Аралары азырақ ауысып, азғана бөгелiстi де, бiр кезде бiр топ қыздар ортасынан екi қызды iлгерiрек бөлiп шығарды. Бағанағы кекiлi кесiлген қара көк ат сол екi қыздың орталығында жетекте екен. Оспан аңырып таңданып, Абайдың қасына кеп: – Бұлар кiм? Бұл қандай көш?- деп тақат таба алмай, ағасын қамшымен түрткiлеп, мазасызданып тұр едi. Қазiр екi қыз бөлiнiп алға шыққанда, олардың көрiнiсiндегi елден ерекше бiр жайды байқап, Оспан қатты күлiп жiбердi. – Ойбай, Абай, ананы қара! Тымақты қара!– Абай бұған ашулы түрмен жалт қарап, қатты түртiп қап: – Тоқта, құтырма!– дедi. Оспан Абайдан сескенiп қап, аузын басып, тайының жалын құшақтап, үнсiз күлiп жатты. Бұған ерсi көрiнген сурет Абайдың өзiнiң де өмiрде ең алғаш көрген көрiнiсi. Бұл көш қаралы көш екенiн – Бөжей көшi екенiн – Абай мен Тәкежан бағана-ақ таныған болатын. Өзге көштен бөлек болатыны мәлiм. Бiрақ, қазiр мына екi қыз iстеген iс сол бөлектiң iшiнде де бiр өзгеше болды. Олары өзге қыздан бөлiнгенде байқалды. Бастарына еркектiң бас киiмiн киiптi. Қара мақпалмен тыстаған жұқа қара елтiрi тымақтары бар. Қыз кимейтiн бас киiмнiң артын алдына келтiрiп, терiс киiптi. Ендi ғана анық көрiндi, орталарына жетекке алған тұлдаған қара көк аттың үстiне Бөжейдiң ер-тоқымы ерттелiптi. Ер үстiне сол Бөжейдiң осы өткен қыста Қарқаралыға киiп барған қызыл күрең iшiгi жабылыпты. Ердiң қасына қамшысын шаншып, соған да терiс қаратып, Бөжейдiң қысқы түлкi тымағын кигiзiптi. Екi қыз бөлiне салысымен мына көлденеңнен қарап тұрған аттыларды көрiп, шырқай созып, қаралы мұңды дауыс айта жөнелген. Көш бойында, ауыл үстiнен өтсе, немесе бөгде жүргiншiлер жанынан өтсе, қаралы көштiң қара жамылған осындай қыздары дауыс айтатын салты. Қыздар соны бастаған екен. Бiр күлiп, жыны қозып алған Оспан бұндай жайдың бәрiн қайдан ұқсын. Өзi ес бiлгелi, дәл өз үйлерiнен өлiм шықпаған. Өлiмдi бұлайша күтудi көрмеген бала бұл жерде ұқтырам десе де, ұқпас едi. Оған жаңағы көз алдынан өткен көрiнiстiң бәрi ерсi көрiндi де, соған күлдi. Абайдан қорыққанынан басын көтере алмады. Бiрақ тайының шоқтығына жабысып жатып көзiнiң қиығымен сығалап қарап қояды да, екi иiнi дiрiлдеп, iшек-сiлесi қатады. Алғашқы екi қыз қиыс өтiп, дауыс бастасымен, кейiндеп келе жатқан бес қыз да аттарының басын қатарластырып ап, баяу бастырып отырып, анау екеуiнiң даусына қаралы дауыс қосты. Абай бұларға көз сала берiп, елең етiп, аласұрып қалды. Қамшысының бүлдiргесiн саусағына iлген күйде, оң қолын шұғыл көтерiп қап: "тоқтасаң неттi?" дегендей, өтiнiш айтқандай. Бiрақ, үн қата алмады. Жүрегi лүпiлдеп соғып, өңi сұрланып, әлсiз қолын шарасыз халде құла бестiнiң жалына сылқ түсiрдi. Өтiп бара жатқан бес қыздың тап ортасында, жiбек жал ақ жорға атқа мiнген Тоғжан екен. Көктемнен соң көргенi осы. Судыраған қара жiбек биқасаптан әдемi жеңiл шапан киген. Басында жап-жаңа қара кәмшат бөрiк. Мойнында әсемдеп, кең ораған құбылма түстi торғын шәлi. Құлағында үлкен алтын сырғасы ырғалып келе жатқан Тоғжан, мынау ат үстiнде, мынадай топ қыздың тап ортасында, дәл көп жұлдыз арасындағы шолпандай. Ат үстi жүрiс, шырқап айтқан дауыс және құрбы қыздары - Бөжей қыздарына жаны ашуы бар, баршасы Тоғжанның қазiргi жүзiн бiр түрлi мағыналы нұрға малғандай. Ақ маңдай, аппақ жұмыр мойнына, қолаң жiбек шашына бетiнiң үлбiреген қызылы соншалық жарасып тұр. Қара шапан сыртынан белiн шымқай буған сарғыш жiбек белбеуғе оң қолын сүйеп, мықынын таянған. Маңайға бұрылып қарамастан, шырқап жылап, жоқтау айтып келедi. Абай кiрпiк қақпай қадалып, тыныстары да тыйылып, Тоғжан үнiн тыңдаумен тұр. Топ өтiп кете бергенде, өзге төрт қыз үнiнiң iшiнен Тоғжанның өзгеше жiбек талды, бөлекше үнiн анық естiп аңғарғандай болды. Шын Тоғжан үнi ме? Жоқ, басқа қыздiкi ме? Бiлу қиын болса да, Абайға мынандай топтан жарылған бөлекше сұлу ырғақ Тоғжан көмейiнен ғана шығатындай. Сырттап бара жатқан Тоғжанның арттан көрiнген мүсiнi де өзгеше екен. Атқа отырысының өзiнде де бiр нәзiк - еркелiк пен соншалық биязылық, мықтылық та бар сияқты. Жылтырап өрiлген жуан бұрымдарының ұшында үлкен шолпы ырғала түсiп, шылдырап барады. Сонау сағынышты көктемде көңiл өртеген., одан берi де көзiн жұмса әрдайым құлағына шылдырлай түсiп, былдыр етiп:" есiңде бармын ба!" деп кететiн осы шолпының осы үнi. Өзгеше көрiнiс, лезде бұлт сөгiлiп, сұлу айды жарқ еткiзгендей болды. Абайды естен тандыра биледi де, өзгеше бiр нұр шұғласына бас идiргендей боп кеттi. Бiрақ бұл сезiм бiр ғана сәт едi. Осымен қабат жас жiгiт көңiлiне тағы талай алай-түлей ұйтқып кеп, бiр өзгеше жүрек құйынын соқтырғандай болды. Жылаған Тоғжан, жылаған Бөжей қыздары, барлық қаралы көш, иесiз, тұл кетiп бара жатқан анау қаралы киiм, тұл ат - баршасы осы барлық қауымның қайғысын да Абайға өзгеше терең түсiндiрдi. Жаназаға шақырмай, Құнанбай қылмысын кешпей, жылау зарына араластырмай келе жатқан осыншалық мол қауым. Ортасында Тоғжандай гауhары бар қауым Абайларға – "Былай тұр! – Көрме! – Саған рұхсат жоқ!" дегендей суық, қатал. Бiрақ, әдiл үкiм айтып бара жатқан сияқты. Абай жүрегiне бұл серпу өзгеше өкiнiш, өксiк әкелгендей. Жылаған ғашығы, жылаған жақын бауыр, қауым ел, өлiп кеткен кешегi Бөжей – баршасы да Абайдың өз басын да жазалағандай. "Мен жазықты ма едiм!" дегендей болса да, налытып тұрып кiнәлағандай. Бұл әсiресе ауыр толқын. Абай үнсiз мүлгiп, зарлы жоқтауды бар жанымен тыңдап тұрып, өзiн-өзi де, бар дүниенi де ұмытып кетiптi. Бiр сәтте қасында тұрған бiреу түртiп қап: "жүрейiк" дегендей болды. Абай жаңа оянғандай, алаң етiп жалт қарады. Тәкежан екен. Ол Абайдың түсiн көрдi де, тыжырынып, кекете күлiп: – Өй, неменеге сораңды ағызып тұрсың, - деп, тiптi зекiгендей. Абай қабағын қатты түйiп, селт етiп, бетiн сипады. Жыладым деп ойлаған жоқ-ты. Көзiнен үнсiз ауыр, ыстық тамшылар ағып кеткенiн байқамаған екен. Үлкен көш өтiп кетiптi, артқы көштермен екi арасында ұзақтау алаң пайда болған екен. Тәкежанмен бiрге барлық топ қозғала бердi. Бағанадан берi тайының жалын құшып тұрған Оспан ыржақтап күлуден әлi басылмаған. Ендi басын көтерiп ала сала, қасындағы бiр баланың тымағын жұлып алып, терiс киiп жiберiп, сақылдап күлiп, ақ тайды тебiнiп кеп қалды. Қалжақ пен тентектiкке есi-дертi кетiп қалған Оспан ақ тайдың асау екенiн ұмытып кетсе керек. Жайбарақат еркiн отырып, тақымын да қыспастан тебiнiп қалғанда, ақ тай секiрiп мөңкiп кеп кеттi. Оспан тiзгiнiн де қымти алмай қалып едi. Байқаусызда тулаған тай тентек баланы оп-оңай ытқытып, топ ете түсiрдi. Бiрақ Оспан жығылса да, есiнен жаңылған жоқ. Тайының шылбыр-тiзгiнiнен айырылмай, жабыса түрегелдi. Түк көрмегендей ыржақтап күлiп, екi бетi нарттай жанып тұр. Ақ тайға ес жиғызбастан қайта қарғып мiнiп алды да, борбайлай қамшылап, құйғыта жөнелдi. Өзге балалар да шаба жөнелiстi. Тәкежан мен Абай жай аяңдап қозғалды. Тәкежан iнiсiне жаңағының үстiне тағы да бiр үлкендiк көрсетпек болды. – Баламысың, жоқ қатынбысың? Сен ненiң ақысы деп жыладың осы?- дедi. Абай Тәкежанға ендi ыза болды. Кiнәлай сөйлеп, қарсы ұрысты. – Сенiң үлкен боп, ес бiлгенiң со ма? Бауыр емес пе едi? Бөжекеңе өзiң неге жыламайсың? – Е, жыласатын не қалып едi? Жаназасына да шақырмай қойған жоқ па? Соны да ұқпаймысың? – Ұққан екенсiң, қарқ қыпсың! Шақырмаған тiрiлер! Сол үшiн өлi Бөжей жазықты ма? – Бөжей әкеңмен араз болғандықтан шақыртпады! – Бәсе араздық... Сол араздыққа кiм кiнәлы? Кiм жаулықты көп еттi? Соның бәрiнiң ақ-қарасын сен айырып, танып болған шығарсың? – Болайын, болмайын, мен әкемнiң жағындамын! – Бәсе, одан да соныңды айтсаңшы! "Үлкенмiн, ақылым бар, кiсiге де ақыл айтам" дейсiң! Бөрiнiң артынан бөлтiрiк ақылды болғандықтан ередi дейсiң ғой. – Өй, сен не сандалып келесiң осы? Үйдегi алжыған әжеңнiң ақылынан басқа ақыл жоқ деп алғансың ғой өзiң тiптi. – Ал, сен болсаң, сол өзiң қостаған әкеден де түк ұғып, түк ақыл алмайсың! – Е, менi бiр жайын өскен. Жабайы деп пе ең өзiң? Енеңдi. – Бар "өстiм" дегенде, тапқаның осы боқтығың ғой. Малшы-жалшыны жазықсыз боқтап, мардамсығаннан басқа түк үлкендiгiңдi көрсемшi! – Бәлем, тұра тұр, осыныңның бәрiн де әкеме айтам! – Айтсаң айта ғой! Мен де сенiң жаңағы "алжыған" деген сөзiңдi әжеме айтайын!- деп, Абай Тәкежанға қайсарлана қарады. Тәкежан бұл жерге келгенде ерегiстен амалсыз тайқып кеттi. Тегiнде, үлкен жанжалға тауаны жоқ, бұдырсыз болатын. Әкеге шағым жеткiзу алыс та қиын. Айтқанын мақұл көре қоя ма, жоқ па? Онысы тағы екiталай. Ал, мынау Абай сүйенген "әже" деген - әлдеқайда қатер жер. Тегiнде, Зере көп ашуланбайды. Ал, бiрақ оқта-текте қатуланып түйiлсе, әлi күнге аса зәрлi осы биылғы көктемнiң өзiнде Тәкежан көршi үйлердiң бiр кексе қатынын байқаусыз боқтап алып, жаман бәлеге қалған. Жазықсыз қатын қатты ренжiп, жылап отырып, Зере мен Ұлжанға барғанда, кәрi әже ашу шақырып, күйiп кеп, Тәкежанды алдына дереу шақыртып алып тергеу салған. Тәкежан әкесiнiң аяздай суық ашуынан, қатты түйiлген көзiнен қорқып, өтiрiк айтпақ, танбақ боп жалтарып көрген. Ақыры тiптi ант iшуге. Де барып қап едi. Сол арада Ұлжан мен Зере өзгеше ашуланып кетiп, кәрi әже қолындағы ақ таяқпен мұны басқа салып-салып кеткен болатын. Сол уақиға осы жаңада ғана, Тәкежан:" жiгiт болдым, қайныма барам" деп, әзiрленiп жүрген күннiң өзiнде болған. Осының бәрi жаңағы ерегiс аяғында Тәкежанның есiне түстi де, ендi осы бәленiң бәрiн жуып-шаймақшы болды. – Өй, кетшi әрi енеңдi...- деп шiренiп тұрып бiр боқтады да, құла бестiнi борбайлап шаба жөнелдi. Абай бұдан құтылғанына ырза боп, кейiн қалды. Ақырын аяңдап келе жатыр. Жаңағы сезiмдерiн, жаңағы Тәкежанмен дау үстiндегi ойларын қайта есiне келтiрiп, соған тереңдедi. Дау үстiнде, ойда жоқтан тiлiне оралса да, "бөрiнiң артынан бөлтiрiк ақылды болғандықтан ермейдi" деген сөз мұның өзiне қазiр бiр өзгеше мәнi бар, өрiстi ойдай, көрiндi. Жынысының шиырымен шұбыру, жымын басу кiмнiң қолынан келмейдi? Жыртқыш қайуан екеш, о да бiледi. Бола алсаң – ол болма, адам бол! Жалғыз келе жатқан Абайды ендiгi бағындырған ойы осы. Дәл осы бетте бүгiн Абай өз тұқымының бiр жанымен дауға түстi. Осынысы өзiне бiр ажарлы, басқаша беттiң басы тәрiздi боп сезiлдi. Сондайлық салқын сыншы ойлар арасына осы жолда қайта-қайта Тоғжан келбетi келедi. Сәт сайын оралып, гүл жiбектей бұралып кеп, мұны жақсы болуға үндейдi. Мiнсiз таза махаббатқа шақырғандай, жан ашыр рақымға шақырғандай болады. Бар дүние, бар адамзатты қоса сүйгiзiп, қоса қымбат санататын аса бiр қадiрлi игiлiкке ымдап жетектегендей. Бұл қиялға мүлгiгенде Абай Бақанасқа қалай жеткенiн байқамай да қалды. Бөжей ауылдары Жәнiбекке көшiп келгенiн Абайдан естiсiмен, сол күнi түнде Зере мен Ұлжан Байқошқардағы Құнанбайға кiсi шаптырды. – Дәл қасымызға келiп қонып отыр. Ендi аялдасақ ағайынның бетiн қайтiп көремiз? Бата оқырын қалай жасасын дейдi? Және Байқошқар, Бақанастағы екi ауыл қосыла бара ма? Соны тез шешiп, жөн айтсын!– дептi. Құнанбайдың өзiнiң күткенi де осы кез сияқты екен. Ол дәл осы түннiң өзiнде қасына Күнкенi алып, тағы он шақты қарт-қария, жiгiт-желең алып Бақанасқа келдi. Сонымен Бақанастағы барлық жиырма шақты ауыл ерте қамданып саба жиып, сойыс әзiрледi. Әр ауылдың апаратын шамасына лайық – қой, қозы сойыстары сол таңертеңде сойылып, асылып та қалған. Құнанбайдың үлкен үйi үш саба, бiр ту бие, бiр тай сойыс апарады. Және азаға салғаным. Деп Зере мен Ұлжан түйе апаратын болды. Осындай қамның бәрi биенiң бас сауымына шейiн түгел бiттi. Қалың топ - бата оқыршы шаңқай түс кезiнде сансыз көп салтты боп күнбатыстағы Жәнiбекке қарай тартты. Барлық жиын – елу қаралы еркек, отыз-қырықтай қатын. Араларында Абай, Тәкежан сияқты жастар, Оспан сияқты балалардан да бiр топ бар. Жұрттың бәрi ат үстiнде. Тек Зере мен Ұлжан және сол екеуiнiң қасына мiнген Сарыапаң деген әйел мен екi жас келiншек қана арбада. Құнанбай бұл арбаны өзге жұрттан ерте қамдатып, бұрын жүргiзiп жiберген. Сол арба жарым жолға барды-ау деген кезде өздерi аттанған-ды. Бақанас өзенi мен Жәнiбек өзенiнiң екi арасы тай шаптырымдай-ақ жер. Құнанбай қасындағы көп қошеметшiнiң iшiнде Ырғызбайдан: Майбасар, Жақып, Ызғұтты сияқты туысқандары. Және Құнанбай жағында жүрген әлденеше рулардың ақсақал, қарасақалы бар. Ат үстiндегi әйелдер бөлек топ боп кейiнiрек келе жатыр. Олардың ортасында Құнанбайдың үлкен әйелi Күнке, сонан соң Айғыз және Қалиқа сияқты абысын-ажын. Кәрiден – Таңшолпан сияқты шешелер де бар едi. Аттылардың қалың тобы осындай лек-лек боп, Құнанбай шоғырын алдына салып келе жатқан. Бiр сәтте осы жұрт екi қоныстың арасындағы сар жазықты айғай-шуға батырып, оң жақтағы биiк қара адырды бөктерлеп Жәнiбекке қарай ат қойды. Бұл елдiң ежелгi ырымы бойынша өлiмге бата оқи барудың ең үлкен шарты осылай алыстан айғайлап: "ойбай, бауырым!" деп, жылай шабу болатын. Сол шабысты ең әуелi үлкендер бастамақ керек. Бағанадан қалың топтар Құнанбай шоғырына қарап келе жатыр едi. Қазiр сол Құнанбайлар өздерi де үн салып, аттарын борбайлап, еңкейе шауып жөнелiп бердi. Арттағы еркек, әйел, бала-шаға топтары да сол сәтте дүрк жөнелiстi. Абай орта бiр топтың iшiнде келе жатқан. Қасында Күнкеден туған ағасы Құдайбердi, атшабар Жұмағұл, жорға Жұмабай және Тәкежан, Оспан сияқты аға-iнiлерi болатын. – Ойбай бауыре-е-м! – Аға екем! – Асқар белiм! – Құт берекем!- деп, Абай қасындағы кекселеу кiсiлер шырқап жылап, үн салып келедi. Атшабар Жұмағұл мен Тәкежен болса, аттарының екi жағына кезек қисайып, құлап кететiн кiсi тәрiзденiп, ауытқып жосытады. Сырт ажарлары шынымен егiлген, есiнен танып, бауыры езiлген кiсiлер тәрiздi. Абай жай ғана, тұра шауып келе жатып, ана екеуiнiң соншалық сырт құбылысына сенген жоқ. Тартымды, бiр қалыпты шапқан, бiрақ шынымен "ой бауырымдап" шапқан Абай қасындағы Құдайбердi сияқты. Абай тегiнде аз ойласып жүрсе де, осы ағасының мiнезiн ұнатушы едi. Қазiрде өзiн соның шамасында ұстап, "сол iстегендi iстесе мақұл болар" деп бiлдi. Дүркiрей ағылып, шулап шапқан топ Жәнiбектiң көк майса кең саласында жыпырлай қонып отырған сансыз көп ауылдардың үстiнен шыға келдi. Зерелердiң арбасы да дәл осы кезде қалың ауылдардың тап ортасындағы үлкен ақ күмбез үйлi – Бөжей аулына жеткен екен. Жапыр-жұпыр көрiсiп жатқан сияқты. Ақ үйдiң өзi өзге үйлерден оқшауырақ, белдеуiнде қара тiгулi тұр. Қаралы ауылды мына кейiн шыққан аттылардың тануы оңай болған. Көп ауылдың сыртындағы саржотаға шығып, барар беттi тез аңғарып алған шапқыншылар ендi ыра төмен жосылды. Қою шұбар селдей боп шулап, аңырап ақты. Абай орта тұста келе жатып, ақ үйдiң сыртында оқшауырақ жерде ұзын-ұзын ақ таяқтарға төстерi мен қос қолдарын тiреп, бүгiлiп тұрған отыз шамалы еркектi көрдi. Бата оқыршыларды тосып, жылап тұрған жанкүйер жақындар. Шауып кеп түсе бере таныды. Тап ортада Байдалы, Байсал, Қараша, Түсiп бар екен. Шеттеу тұста Балағаз, Базаралы сияқты жас жiгiттер де ақ таяқтарға таянып егiлiп тұр. Шауып келген үлкендердiң аттарын анадайдан жүгiре-жүгiре шығып, ұстап-ұстап алып, иелерiн қолтықтап түсiрiп, еркектерге көрiстiргелi жетектеп әкетiп жатқан көп-көп ықшам жiгiттер бар. Барлық бата оқыршыға сондай бiр-бiр күтушi тап келгендей, мол жеткендей болды. Жылаған Байдалы, Байсалдарды көргенде Абайдың сай-сүйегi босап кеттi. Аттан түсе бере, шын аяныш жас төгiп, еңiреп жiбердi. Тыстағы еркектермен бiр-бiр құшақтасып, көрiсiп болған үлкендердi сол арада қолма-қол ақ үйге қарай айғайлатып, жылатып әкетiп жатыр. Жылаудың үлкенi сол үйдiң iшiнде, қатындар ортасында. Көп еркектiң арасына Абай да кiрдi. Үлкен күмбез ақ үйдiң iшi оң жақ босағадан дәл төрдiң ортасына дейiн қатар тiзiлiп, мықындарын қос қолдарымен таянып, аңырап жылап отырған қатындарға толы екен. Тап орта тұста басына қара желек жамылған Бөжейдiң бәйбiшесi аңырап отыр. Көзiнен шын жас, зар жасы бiрсiн-бiрсiн ағып жатыр. Одан жоғары төрт-бес қыз дауыс айтып отыр. Үйдiң iшi бұл кезде тұтас аңырап зарлаған мол жылау едi. Отырған әйелдердiң алдына жылап келген еркектер тiзе бүгiп отыра кетiп, құшақтасып көрiсiп жылайды. Абай Құдайбердiнiң артында. Бағанадан берi соның iзiмен кезек алып келе жатқан. Жағалай отырған бар қатынды адақтау тым ұзақ болар едi. Және босағадан төрге шейiн бос отырған бiр қатын жоқ. Соны аңғарған Құдайбердi тура Бөжейдiң өз бәйбiшесiне қарай жылап барды. Сол кiсi алдыңғы көрiсушiден босаған соң, құшақтап, аңырап: – Аға-екем, бауырым!– деп бас салды. Абай да сол жерден бастап көрiсiп, жоғары отырған қыздар жаққа қарай ауысты. Үй iшi осындай жаппай көрiс үстiнде бiрқатар жыласып ап, ендi тегiс ажырасып, жағалай отырысты. Еркектер бұл кезде ақырын жыласып отыр да, әйелдiң де көбi басылып қалды. Тек Бөжейдiң қатыны мен бес қыз ғана зарлап отыр. Арманын, жесiр қалғанын, ерте айрылғанын айтып бәйбiше жылап, жұртты егiлдiре түстi де, ақыры саябырлап барып тоқтады. Сонан соң үлкен ұзақ жоқтаудың сарынына түскен қыздар. Олардың өзгеше бiр суық зарлы жоқтау ырғағы бар. Дауыстары құйып қойғандай дәл бiрдей шығады. Жалғыз-ақ бес қыз тұтас ұзақ айтқан жоқ. Бәйбiше тоқтаған соң, өзге қыздар да басылып, екi-ақ қыз адақтап шықты. Ол Бөжейдiң екi бой жеткен қызы. Бұлар бар сөзiн анық қып, анда-санда "аh" деп, жалын атып қойып, сұңқылдап зарлап отыр. " Әкекем... Жеткiзбей кеттiң... Арманда кеттiң... Зармен кеттiң, жетiм бейбақ бiз болдық... Пана кiм? Неге аңыраттың?" деген сияқты жерлерге келгенде, барлық үйдiң iшi қайта егiлiп, тыйыла алмай, тұншыға жыласады. Абайға да шын жылаудың ең ауыр кезi осы болды. Ол көз жасын тiптi iрке алмай қойды. Буына жаздап, булыға жылап отыр. Осымен бiраз барды да, екi қыз әкелерiнiң өмiрiне, өмiрiндегi ерлiк, жақсылық iстерiне түсiп кеп, бiр сәтте дауыстың мәнiн аса бiр тосын жайға салды. Бөжейдiң өзiн қойып, тұстастарын айтып келiп, әркiмдi атай отырып үйдiң iшi тегiс жым-жырт тына қалған уақытта, бiр кезде Құнанбай атын сап еткiздi. Төрде төмен қарап, тымағын көзiне киiп, тұнжырап отырған Құнанбайды мынау екi қыздың қатал даусы басқа соққандай болды. Бiрақ бұл – дауыс. Намаз сияқты бұзылмайтын жол-жора. Айтар сөз, тыяр тыйым, iстер шара жоқ. Екi қыз сөздерiн барған сайын қатайтып, қадалып кеп: Жау боп шықты Ырғызбай Айыпқа бердiң бiр қызды-ай, – деп бiр кетiп және бiр сәтте: – Оның аты Құнанбай, Жүйрiктiгi құландай Шұбарлығы жыландай...– деп, жарып өттi. Жалғыз көзге дәлдеп тұрып қамшы ұрғандай қатал жаза. Құнанбай қасындағы үлкендер бәле шығып кете ме дегендей қыбылжи бастады. Жөткiрiп, қақырынып, қозғалақ қақты. Бiрақ Құнанбай тiстенiп ап, сыр бермей шыдап бердi. Абай дәл бұл кезде ұялып қысылғаннан өлердей боп отыр. Ол үй iшiмен көрiсiп кеп отырған соң байқады. Анау бiр топ қыздың iшiнде Тоғжан да отыр екен. Бiрақ ол бетiне салы жамылып, сырт берiңкiреп, қырын отыр. Абайдың ары, әсiресе, сол Тоғжаннан ұялғандай, ендi iшiнен:" ойпырмай, мынаны көргенше жер жарылып, жұтып кетсешi бiздi!"- деген бiр ой ойлады. Сөйткенше, төрде отырған бiреудiң қатты тамсанған үнiн есiттi. Қараса - Сарыапаң екен. Ол ашулы түспен түйiлiп, қара шапанды басына жамыла берiп, жүрелей отырып ап, айғайлай жөнелдi. Сөзiнiң басы Бөжейдi мақтау мен сол жақсыны жоқтау едi. Соның аяғын шұбыртып кеп: Мына да қарлар не дейдi? Жақсыдан жаман көбейдi. Ескiнiң асыл көзi едi, Ұрлап та көмдiң Бөжейдi, - деп, қатты айғайлап, қалт тоқтады. Екi жақта: "айтамыз, жеткiземiз" деген орайлы сөздерiн осы әйелдердiң ауыздарымен айтысты. Осыдан әрi қайталаған да, өршiген де сөз болған жоқ. Қос қыздың дауысы тағы бiраз созылып барып тоқтап едi. Сол кезде Зеренiң дәл қасында отырған Ғабитхан молда жүгiнiп жөткiрiп алды да, бұхар мақамымен тәбәрәктi соза жөнелдi. Үй iшi тегiс жым- жырт. Сiлейiп, қатып мүлгiп қалды. Құнанбайдың Бөжейге жасаған бата оқырының түрi осы боп едi. Әйелдердi осы үйге қалдырып, еркектердi бөлек оңаша үйге апарып, қаралы ауыл қонақ еттi. Ауыл иесi, күтушi болған Байдалы, Түсiптер. Бiрақ шай, қымыз iстiнде де, ет үстiнде де, бата оқыршылар мен ауыл иелерiнiң арасында шүйiркелескен сөздер болған жоқ. Анда-санда Байдалы мен Құнанбай жауаптасқан уақытта, бiрiне бiрi сыпайы ғана сөйлейдi. Байдалы Құнанбайдың шынысын өзi әперiп, шайына сары майды өзi салып, бейiл көрсетiп отыр. Бiрақ барлары сол ғана. Сөйлесейiн десе, сырттары сыпайы болысқан болмаса, айтысар жай жоқ сияқты. Тек бiрер кез, мал тойыны туралы, шөптiң бұл өңiрдегi биылғы шығымы туралы ғана сөздерi болды. Тағы бiр рет, көршiлес Кереймен Найманның осы жаздағы аттаныстарын, бiр-бiрiнен барымта алысып, шабысып қалғанын айтысты. Құнанбайлар екiндi мен ақшам арасында аттанар кезге шейiн дәнекер болған осы әңгiме ғана. Бата оқыршылар сол кеште үнсiз, қоңыр тартып, жайлау-жайлауына қайтысты. Бiр қарыздан құтылғанына "уh" дегендей боп, Күнкенi ертiп, Байқошқарға қайтты. Жол бойында бәйбiшесiне оның айтқан жалғыз сөзi: – Күтсең Сарыапаңды күтсеңдершi!- деген ғана байлау едi. 