Қарашоқы Қодар қыстауынан алыс емес. Шыңғыстың үлкен биiгiнiң бiрi. Соның бауыры әдемi, тоғайлы өзен болатын. Тал-терегi болсын және тау қайыңы қисықша қызыл қайың болсын, барлығы да көктеп, жайнап тұр. Бұл ара бiр құйқалы, жақсы қыстау. Бөкеншi, Борсақ ерте кеп, осында орнап қап, әлi бауыр басып келедi. Ырғызбай iшiнен, әсiресе, осы Қарашоқыға қызығушылар көп болатын. Бұнда отырған ауылдар Борсақ, Жексен аулы. Ол, Борсаққа әлдеқандай көрiнгенмен, өзге жұрттың келесiнде бұта құрым болатын. Жиын осында екен. Жексен аулы төрт үй. Өзенге мiнбелеп, төнiп тұрған бiр тiп-тiк жартастың түбiне қоныпты. Осы араға Қодар мен Қамқаны алып келе жатты. Тыста: - Келе жатыр. Алып келе жатыр. Әне Қодар...– деген үндер естiлген соң, Жексен үйiнде отырған Құнанбай бастаған топтың бәрi тысқа шықты. Тұмсық асып келе жатқан Қамысбайлар келгенше, мұндағы барлық жиын бiр араға қарай екшелiп, ауылдың сыртына барып топтанды. Сол арада қазыққа бұйдалап байлап, шөгерiп қойған бiр үлкен, биiк қара атан жатыр. Белiне шом салып, екi өркешiнiң арасын жоталап биiктептi де, соның үстiнен бастыра бiр ашамайды орнатып, мықтап шандып, таңып тастапты. Қамқа жиыннан шошып кеттi. Жолшыбай сұрамаса да, ендi ауылға тақала бергенде Қамысбайдан: – Жаным-ау, адам баласысың ғой. Осы айыбымыз не? Не қылмақсыңдар? Айтып өлтiрсеңшi?- деген. Бұған шейiн "ләм" деп жауаптаспай келген Қамысбай ендi ғана тiл қатты. Бiрақ тiлi зәрдей едi: – Анау атаңмен – Қодармен жақын болғаның үшiн, қазiр екеуiң де жайрайсың!-дедi. Ол осыны айтып, "Қамқаны не дер екен?" деп едi. Байқаса Қамқада үн жоқ. Бiр ғана ыңыранды да, сылқ, етiп, аттан құлап барады. Қамысбай өзi де аттан жығылып қала жаздады. Қамқаны құшақтап, қысып алды да, желiп отырып, жиынның алдына келдi. Алдыңғылар Қодарды түсiрiп жатыр екен. Бұ да кеп Қамқаны сүйемелдей ұстап тұрып, өзi бұрын түсiп, артынан келiншектi түсiрдi. Қамқа түскен жоқ. Былқ етiп құлап жығылды да, талған бойында жерде сұлқ жатып қалды. Қодардың алдында жүз қаралы жиын тұр. Ортасында: Құнанбай, Бөжей, Байсал, Қаратай, Сүйiндiк, Майбасар – бәрi бар. Алдағы осылар да, артынан ентелеп тұрған ақсақал, қарасақал. Әр рудың, көп рудың адамдары. Ылғи атқамiнерi ғана. Iшiнде жұпыны киiмдi бiреу жоқ. Қодар сәлем бермедi, өзi таңулы. Iшiнде удай қайнаған ыза мен ашу бар. Жиын ортасында, жалғыз көзi бұған оқтай қадалып тұрған Құнанбайды танып, соған қарап түйiлiп, қатты ақырып: – Уәй, Құнанбай, менi құдайдың жылатқаны аз ба едi? Бұ не қырсығың?– дей бергенде, Майбасар бастаған әулекi жуандар: – Тарт тiлiңдi! – Қысқарт! – Жап аузыңды!– деп арс-арс еттi. Құнанбайға жаңағы Қодарша зекiп сөйлеген қарсылық сөздердi олар естiген емес. Қодар аз үндемей тұрып, аналар басыла бергенде: – Ел-жұртқа масқара етiп, қор етiп, анау соқыр көзiңнiң құнын менен алайын деп пе едiң!- дегенде Құнанбай: – Шығартпа үнiн! Жоғалт көзiн!– дедi. Майбасар да iлесе: – Өй, қуарған көк төбет!- деп, қамшы үйiрiп кеп қап едi. Қодар саспастан тұрып, қарсы ақырды. – Иә, мен көк ит болсам, сендер көп итсiң! Жабыларсың, таларсың да жерсiң!– дегенде, Қамысбай мен бағанағы төрт жiгiт Қодарды сүйрей жөнелдi. Сүйретiле бара жатып, Қодар зор дауыспен барынша шырқап: – Ақ, қарамды тексермедiң бе, өңшең қан жұтқан, қара бет?!– деп, қанталаған көзiмен Құнанбайға бұрылып, атып жiбергендей қарады. Бiрақ, осы кезде мойнына шылбыр түсiп қалып едi. Төрт жiгiт жетектеп жылдам тартып, анадай жатқан қара атанның оң жағына апарды. Басына қап сияқты бiрдеңенi жаба салды. Бес-алты кiсi тапжылтпай, түйенiң қабырғасына басып, жығып ұстап тұрды. Қодар тағы лағнат айтып айғайлай берiп едi. Сыртынан бiр қатты күш тарпып, серпiп жiбергендей болды. Тұрып бара жатқан түйенiң қабырғасы қаққан екен. Осыдан әрi мойнынан "лық" етiп, темiрдей қысып, жанын суырып әкетiп бара жатқан таудай ауыр күш басты. Жалған жапырылып, үстiне кеп құлады. Көзiнiң оты жарқ еттi де, сөнiп бара жатты, жиында үн жоқ. Түйенiң ар жағына Қодармен тең қып асқан Қамқа, түйе тұрысымен, бiр сәтте үзiлiп кеттi. Оны бәрi көрiп тұр. Қодар бiр жиырылып, бiр созылып, тез өле алмады. Батырға бiткен зор денесi, созылған уақытында, бұрынғысынан да ұзарып нар түйенiң бойына теңелгендей, аяғы жерге тиер-тиместей болды. Түйенi тұрғызып бiрталай ұстап тұрғанда, жиын әлi үн қатпады. Екi жанның өлiм азабын өз үстiне арқалап тұрған түйе де үнсiз. Дәтi шыдамаған Байсал кейiн бұрылып, шетке шығып кеттi. Сөйлегендер болса, сыбырмен ғана сөйлейдi. Қаратай Бөжейге күбiр етiп: – Өле алмай қиналды-ау, бақыр! Бишараны жаңа бiлдiм, арыс екен ғой!– дедi. Бөжей мұның бетiне қатты сұрланған жүзбен, ажырайып қарады да: – Арысыңды, ендеше, арыстан жедi, – деп сырт айналып кеттi. Жұрт сыбырлап: – Өлген жоқ, әлi өлген жоқ...– десе бердi. Қодардың денесi шынында әлi де тiтiркенгендей дiрiлдеп қап, кейде тартыла түсiп қояды. Құнанбай жұрттың күбiрi көбейiп бара жатқанын ендi сездi. Өлтiргеннен де қинау бататын тәрiздi. Ол қолымен қатты ишарат қып, түйенi шөгер деп бұйырды. Түйе шөккенде Қамқа серейiп сұлқ түстi де, Қодар өлмеген екен, бүктетiлiп түстi. Сол арада жұрттың есiн жиғызбастан, Құнанбай қасындағы құзды көрсетiп: – Шық алып, мынаның басына! Құлатыңдар содан кәпiрдi! Бiтсiн сонымен!– дедi. Бағанағы Қамысбай мен сол жiгiттер, үнсiз Қодарды түйенiң үстiне көлденең салып, арқанмен байлады да, тау басына тарта жөнелдi. Бұл құздың арғы сырты жазаң. Көлбей бiткен бетегелi жазаң болатын. Тосып тұрған жұрттың iшiнен бiрен-саран дәтi шыдамағаны сусып, кетейiн деп едi, Құнанбай: – Ей, тарқама түге! Тоқта былай!– деп саңқ етiп зiлдi бұйрық бердi. Жұрт қайта иiрiлдi. Аздан соң құздың басына ереуiлдеген жаяулар шықты да, ойдағы жиынға қарады. Құнанбай түрегелiп, оқшауырақ шығып, қолын төмен сiлiктi, "таста" дегенi. Жоғарыдағы төрт жiгiт, Қодар денесiн қаумалап, iлгерiлi-кейiндi толқытып тұрып, бiр кезде тастап жiбердi. Бұл тас - бауыр жағы ойылғандай шұқшиған тас едi. Азап пен қорлық шеккен, онсыз да өлi дене, жолшыбай бiр тасқа соқпастан тұпа-тура ағып кеп, ауыр салмақпен күрс етiп бiр-ақ түстi. Қазiр де шоқтай жиылып қалған топтың қақ қасына кеп құлады. Шетiрек тұрған кiсiлерге естiлгендей боп, ақырын ғана күтiр етiп сүйек-сүйегi сына түскендей болды. Дәл осы кезде Жексен аулына төменгi тоғай iшiне шығып, қатты жүрiп кеп, екi салт атты түсiп едi. Денелерi ықшам, бiреуi бала бейнелi. Олар аттарын шеткi үйге байлай сала, жылдам басып келе жатқан Абай мен Жиренше болатын. Аттан түсе бере, бұлар тас басына тегiс аңырып, қарап тұрған жиынды көрiп, өздерi де солай қадалды. Бiр кезде шекпенiнiң етегi қанаттай боп шалқи шашылып, құлап келе жатқан дене көрiндi. Жиренше атты байлай сала топқа қарай жүгiргенде, Абай көзiн басып отыра кеттi. Бiттi, өлдi. Мезгiлiмен жетсе, әкесiне өмiрiнде бiрiншi рет жалынып, аяғын құшса да өлтiртпей алып қалмақ едi. Кешiгiп қалды. Ендi топтың iшiн көрмек емес. Атына қайта жүре берейiн деп едi. Бiрақ дәл осы кезде, үнсiз тұрған жиын жақтан жапыр-жұпыр дауыстар естiлiп қалды. – Сен ал! – Е, сен ше? – Ал өзiң?– десiп қау-қауласып тұрған жұрт, қолды-қолына бiр-бiр кесек тас көтерiп алыпты. "Төбелес" пе деп едi. Солай басты. Бұл төбелес емес-тi. Қодар құласымен Құнанбай: – Әлi жаны шыққан жоқ. Ендi анау кәпiрден өз жанымызды ақтап, аулақ әкету үшiн, қырық рудың қырық кiсiсi кесек атсын. Ал, осы жиындағы әр атаның баласынан бiр-бiр кiсi кесек алыңдар қолдарыңа!– деген. Өзi алдымен алды да, Бөжей мен Байсалға қарап жердегi тасты нұсқап: "алыңдар"!– дедi. Бұйыра айтты. Аналар бағынды да тас алды. – Мiне шариғат бұйрығы. Атыңдар кесектерiңмен!– деп, алдымен өзi лақтырып, Қодардың жонынан ұрды. Бөжейлер алған кезде тасты бiреу алып, бiреу алмай тартыныңқы едi. Жаңағы дабырлаған дауыс сол тас алдырып, ұрғызудың бұйрықтары екен. Абай жеткенше жұрт бiрi артынан бiрi тас жiберiп ұрып жатыр. Топтың шетiне Абай келе бергенде, Жиренше қолынан ұстай алып, бетiне бетiн тақап: – Ананы қара! Мынау ұрғалы жатқан шалды қара! Осы Қодардың жақыны. Өзi шал. Өзi Борсақ. Жексен! Бұған не жоқ екен, көк төбетке!?– дедi. Абайға нағыз өлтiрушi осы сияқтанды. Ентелей ұмтылып, Жексеннiң желке жағынан тақай бергенде, Жексен Қодардың өлiгiне қарап: – Кет, бәлекет, жүзi қара! Кет!– деп, үлкен кесек тасты жiберiп қалды. Қодардың денесiн Абай жаңа көрiп едi. Бас сүйегi мылжа-мылжа болыпты. Жүрегiне қан төгiлгендей қайнап кеп: – Өй, кәрi малғұн!– деп, Жексендi желкеден қойып жiбердi. Жексен Қодарды ұрған бiреудiң топшысы тидi ме деп сырт айналып қарағанда: – Не деген имансыз едiң, кәрi төбет?!– деп тұрған Құнанбайдың баласын көрдi. Абай сырт айналып кете берiп едi, Жексен бұған зекiп: – Өй, бала! Ой, сен өзiң?– деп тұрып дауыстап:– Мен бе екен? Ер болсаң, әне... Әкең!- дей бердi. Жұрт. "О не, о не?" десiп жатты. Абай жылдам басып атына жеттi. Белдеуден атын шешiп жатып, осы үй iшiнде жылап отырған көп жанның үндерiн есiттi. Әйелдер көрiнедi. Бiрi солқылдап, бiрi ыңырсып, бiрi сыбырлай сөйлеп жылайды. Дауыстарын шығара алмай, қыстығып жылаған қатындар. Еркектер бұл ауылдың бар әйелдерi мен баласын осы үйге ерте бастан қаматып қойған. Солар екен. Қатты қорқытып қойған болу керек, дауыстарын шығара алмай жаншылып, егiлiп жылайды. Бұ да Абайға оқтай тидi. Тыңдауға дәтi шыдамай. Атына мiне бердi. Осы кезде Құнанбайға Жексен шаққан болу керек, әкесi Абайға айғайлап: – Ей, құдай ұрған, тұра тұр! Көрермiн бәлем!– дедi. "Ұстаңдар, алып келiңдер" деп айта алмай қалды. Абай атына мiне сала, ауылға қарай шаба жөнелдi. Артынан мұны қуып жеткен Жиренше: – Әй, Текебай тентек. Текебай тентек!– деп ат қойып апты. Бұлар ойға қарай жосытып кете барды. Жиын болып, кiсi өлтiрiп, ел ортасында құлақ естiп, көз көрмеген сұмдықты өз қолдарымен iстеп шыққан топ, атқа мiне сала, жан-жаққа шашырай тарады. Үнсiз, жым- жырт айрылысты. Жалғыз-ақ, Бөжей ғана Сүйiндiк, Қаратаймен бiрге үшеуден-үшеу боп оқшау кетiп бара жатып, күрсiнiп: – Ер өлтiргенге құн сұраушы ең. Ендi құн сұрамақ түгiл, өкпе-кiнә қылар да мұршаң жоқ. Өлтiрген өзiңсiң. Қырық рудың адамы кесек атып өзiң өлтiрiп отырсың, не бетiңмен үн шығарасың? - дедi. Қаратай танып келедi, Бөжейдiң түп есебiнiң көбiн Құнанбай бұзып кеттi. Бөжейге, әсiресе, Құнанбайдың осы айласы батқан тәрiздi. Қаратай соны ескерiп: – Шариғаттың шын бәлесiн түпке сақтапты ғой. Бұл шариғат та айлаға құрық бере. Беретiн болды ғой. О да Құнанбайдың қойны-қонышында десейшi, – дедi. Сүйiндiк басылып, шошып қалғандай екен: – Құрсын! Тек бәле осымен бiтсiн, тынсын десеңшi!– дедi. Бөжей, көп арбасқандықтан Құнанбай тәсiлiн түкпiрлей танушы едi: – Бiту, тыну ма?– деп күрсiндi де:– Бөкеншi, Борсақ, қашан айттың деме, шылбырды Қодар мойнына салған жоқсың. Бұйырса, осыменен өз мойныңа да салған боларсың, жазған!- дедi. Әрқайсысы да осы ойдың соңында едi. Үндемей салбырап кете барысты. 