Күз келдi. Үш күннен берi сiлбiлеген ақ жауын айықпай тұр. Жайлаудан қайтып, Шыңғыс асып, қыстау-қыстау үстiнде аз ғана аял етiп, пiшен шапқызып болған ел ендi күзекке беттеп келе жатқан. Жидебай, Мұсақұл, Қарауыл, Шүйгiнсу сияқты пiшенi шабылып алған қорықтарда жиi қонып отырған ауылдар көп. Шыңғыстың ұлан-ұзақ, мол қыстаулы бөктерiмен Қыдыр, Қызылшоқы, Борлы сияқты балақ таулары да, адыр- қатпарлары да ауыл-ауылға толы едi. Жұрт жазғы үлкен үйлердi қоймаларға тастап, ендi кiшiлеу-кiшiлеу қоңырқай үйлер көтерiскен. Жазғы күндей емес, қазiр жылы киiмдер киюмен бiрге, баспананы да от жағып, iшiне киiз тұтып, ықшамды қып отыратын болу керек. Соған ыстан қорықпайтын, киiзi бүтiн, бiрақ кiшiлеу үйлер қажет. Әлi келгеннiң бәрiнiң iстеген шаралары осы. Қазiрде күзеуге қарай ауысқан ауылдардың жаздан бөлек тағы бiр өзгешелiгi, ендi қой сауылмайды. Ересек тартқан қозылар қоралы қоймен бiрге жайылады. Ат үстi мал қарайтын, сөз бағатын еркектер де бiр жаңалық табысты. Суық түн, лайсаң күнге арнап, саптама, қалың шекпен, елтiрi iшiктер киюмен бiрге, меншiктi, мiнгiш аттарын да ауыстырып келе жатқан. Жаз жайлайтын аттардың бұл кезде еттерi ояздап болған. Ендi қыс суығына шейiн қоң жиып алсын деп, оларды бiржола қоя берiп, осы Шыңғыс асысымен күз мiнетiн, қыс мiнетiн құр аттарды ұстасқан едi. Шаруаның шағын үйiнен бастап, нелер малды, әлдi дегендердiң бәр-бәрi осы күндерде қалың майлы құр аттарын салқын-салқын кездерде мiне бастады. Аяңмен жүрiп, қызыл май қылмай, жиi-жиi суытып, оқта-текте таң асырып жүрген. Бұл уақытта бiреуден бiреу қызыққан аттарының майын сұрап мiну, сатып алу, айырбас жасау сияқты iстер де көп болатын. "Күз алды-салдысы көп мазасыз болар-ау!"десе, не" тосын жүрiс, жолаушылар күзi болар" десе, сенiмдi аттарға қызығу, қолқа салу, әсiресе көп болатын. Қазiр екiндi – ақшам арасында, Қызылшоқыдағы Құлыншақ аулына қарай жауыннан ықтай түсiп, жедел бастырып келе жатқан Майбасар мен Құдайбердi осындай бiр ат жайынан туған сырт шаруамен келедi. Қастарында жорға Жұмабай мен атшабар Жұмағұл бар. Күздiң бұлыңғыр күндегi кешi мезгiлдi анық болжатпайды. Сондықтан жарықта барайық деп қатты жүрiскен едi. Құлыншақ аулы он шақты үй. Бүгiн осындай Құнанбай жағынан келетiн бiр келiстi ерекше аңдып күткендей. Ауыл желкесiндегi тақыр қызыл кезеңге төрт атты қатты желiп шыққанда Құлыншақ төбе басында, " бес қасқа " деген балаларының ортасында отыр едi. Елең етiп көрдi де: – Әне келе жатыр! Құнанбай кiсiсiнiң алды осы!- дедi. – Жүрiсi суық екен!- деп, бес қасқаның үлкенi Тұрсынбай да көз тiктi. – Жә, ендi не отырыс бар? Бiреуiң тез бар да, Пұшарбайға хабар айт! Алысқа хабар етер жайым жоқ. Пұшарбай барлық Көтiбаққа бiлдiрсiн!- деп, Құлыншақ бастағанда: – Е, Жiгiтек, Бөкеншiге де солар жеткiзедi. – Көшiрiп алуға жарайтын болса, жетсiн тегiс! – Уәделерi шын болса, осы iңiрде табылсын!- десiп, Құлыншақтың айналасын қоршап отырған Тұрсынбай Садырбай, Мұңсызбай, Наданбай сияқты төрт ұлы қостай қоя бердi. Бес қасқаның бiрiне Манас қосылатын. Ол бәрiнен жас. Тегiнде Құлыншақтың өз баласы емес, ерте ер жеткен немере, анау Тұрсынбайдың баласы едi. Манас үлкендердiң әмiрiн күткенi болмаса, өзi үн қатқан жоқ. . Жаңағы бәрiнiң айтқан бұйрығы соған қарай айтылып едi. Пұшарбай аулына хабаршыға тез кететiн болып, Манас тек қана мына келе жатқан төрт аттының келiсiн күттi. Майбасарлар Құлыншақ үйiнiң сыртына кеп тоқтағанда төбе басындағылар да жетiп едi. Екi топ ақырын ғана салқын амандасты. Бiрақ келгендердi тыста бөгемей, Тұрсынбай бастап: – Үйге жүрiңдер!– дедi. Тегiс ертiп, үлкен үйге кiргiздi. Сол кезде Манас тыста жалғыз қап шеткi отаудың тасасында тұрған бөрте атқа мiнiп алып, Қарауыл жаққа қарай дүсiрлете жөнелдi. "Келе жатқан кiм екен?" деп тосып едi, iшiнде Майбасардың өзi барын көрген соң, ендi аялдайтын дәнеңе жоқ. Майбасар бұл үйге ашулы пiшiнмен кiрдi. Белiн шешпей, көк елтiрi тымақтың бiр құлағын жымырайта киiп ап, қамшысын қос бүктеп, мықынына таянып отырып, Құлыншақтарға ызғарлана қарады. Түсi сұрланып, екi танауы желбiрей түсiп, тентек көздерi жиренiш отын шашып отыр. Отыра бере, Құлыншаққа қадалып: – Жә, ағайын, бұл қайткенiң, атшабарымды неге сабайсың? Терiс болса арыз айтар жер таппадың ба? Тым құрыса мырзаның алдынан бiр өтсең неттi? Оған да сенбей, оған да жоныңды көрсетейiн дедiң бе? Жуандығыңды көрсетейiн дегенiң бе? Кеше ғана қатарда қолтықта жүрген туысқан емес пе ең? Жөнiңдi айт, бетiме айтшы кәне! "Сонысын өз аузынан естiп кел" деп жiбердi мырза. Мына баласы Құдайбердiнi әдейi қосып отыр қасыма, – дедi. Үй ортасында бықси жанып тұрған сары қидың отына шырт түкiрдi де, Майбасар Құлыншаққа бұрылып алды. Бес қасқаның төртеуi төмен қарап томсарып, түк естiмегендей жым-жырт отыр. Мұңсызбай мен Наданбай тiптi басылып отырған да жоқ. Анадай жерде, арқаларын керегеге сүйеп, жүресiнен отыр. Жондарын сыртқары қаратып, тұмсықатарын шекпен күпiнiң жағасына тығып апты. Құлыншақ өзiнiң жер төсегiнiң үстiнде отыр едi. Соның дәл қасында, төменiрек отырған Садырбай ғана Майбасардан көз алмай, суық қарайды. Құлыншақ азырақ көзiн жұмып отырды да: – Атшабарыңның сабалғанын айтасын. Жарықтығым Майбасар, басыма сырық, малыма құрық сiлтеген өз қылығыңды, осы Майбасар қылығын сен неге айтпайсың? Мырза көрсе, әуелi соны неге көрмейдi. Сенi неге тергемейдi?– дедi. – Терiс жайылма! Терiс көшпе, оңға көш, ақсақал! Мен кiнәласқалы, арылғалы келдiм! – Терiс көшпе деймiсiң? Жоқ, мен көшкелi отырмын. Сенен ажырап, ана жаны ашитын ағайынның ортасына көшкелi отырмын. – Оныңа ырзалығым, рұқсатым жоқ! Көшпесiн, кетпесiн, ұғысамын Торғаймен деп, сәлем айтты мырза. – Сәлемет болсын! Бiрақ, ендi бақыл болсын, мен көшем! – Неге, не көрiндi, ақсақал?!– деп, осы арада Құдайбердi сөзге кiрiп: – "Бұл көшу, исi Торғайды маған жат қылам деген көшу ғой. Кiнәлассын, айтысатынын айтсын, тiптi алмағын алсын, олқысын атасын. Бiрақ көшуден тыйылсын, бармасын жауыма!" дедi менiң әкем, – деп едi. Майбасар Құлыншақты тоспай киiп кеттi: – Кiнәңды айтшы осы! Атшабарымды сабап отырған өзiң емеспiсiң? – Мына бес баламның ортасында аяғының желi бар жалғыз-ақ, Бөрте ат едi. Сұрадың, бере алмайтынымды айттым. Ұқсаң не етушi едi? "Ұстап әпкел!" деп, атшабарыңды, итiңдi бөрiдей қып, ақ, адал малыма. Шаптыратын не жөнiң бар, Майбасар? – Атты сұратқан мен емес! Мырза болатын. Мына бала Құдайбердi қызығып көңiл қылған соң: "Ат жалын тартып мiнгенi осы едi Құдайбердiнiң, Құлыншақ бiр еркелiкке ренжiмес, көтерер" деп, мен жiбергенiм рас. – Еркелiк! Не еткен еркелiк?! – Кiрме, құл-құтанға iстейтiн зорлықтың атын алдарманға келгенде – "еркелiк " қойыпты!– деп, Тұрсынбай, Садырбай екеуi кекетiп қойды. Бөрте ат жөнiндегi дауда екi жақ ұғыспады. Тартыс сөз үзiлiп, бiраз тоқырасып қалып едi. Аздан соң Майбасар Құлыншақтың бар Торғай руын бастап, Жiгiтек жағына көшемiн дегенiн мiнедi. Соған шабуыл жасай бастады. Құдайбердi екеуiн Құнанбай бүгiн жiбергенде, тапсырған анық сәлемi осы болатын. Осыдан бес күн бұрын туған Бөрте ат жайын, атшабар сабалуын Майбасар әдейi жолдан қосып отыр. Сол қылмыстарын еске салып, ықтырып алам дегенi едi. Құлыншақтар ол турада өздерiн кiнәлы деп санар емес. Тiптi сол жөнде ызалы болғандықтан атшабарды сабап алып, "ендi бiздi көшiрiп алсын" деген сәлемдi Жiгiтекке шындап салып отыр. Осы өкпенiң сыбысы бүгiн ертемен Құнанбайға жеткен соң, ол өз қолтығынан Торғайдай жақын руды жiберудi қорлық деп бiлiп едi. Бөжей өлген соң жаздан берi екi жақ сыртпен қақтығыспаса да iштен барды салып, ел тартысып, сiлкiсiп келе жатқан. Екi жағын бiрдей қабындырып, кернеп алған араздық, ендi болымсыз бiр iлiкке жете бере, астаң-кестең жарылатын сияқты. Бөжей барда Тоқпамбеттегi төбелестен iрi жанжал болған емес. Бiрақ содан берi мықтап әзiрленiп, Құнанбайға қарсы майдан берудi Жiгiтек, Көтiбақ, Бөкеншi боп қатты ойлаушы едi. Бөжей өлдi де, тартыс сырттан қарағанда азырақ iркiлгендей болды. Бiрақ ол сырттан ғана солай. Шындап iшке келгенде, Бөжейдiң өлiмi қайта дерт-жараны тiптi қатты дамытып жiбердi. Өлiмнiң өзiмен де Бөжей Құнанбайға жауығатын жұрттың шебiн тұтастырып, бұрауын қатайтып, шеңберiн ширатқан сияқты. Әсiресе, Бөжейдiң үзеңгi жолдастары Байдалы, Байсал, Қаратай, Түсiп, Сүйiндiктер ерекше сызданып алған. Сол кезде Құнанбайдың Құлыншақ аулынан атақты "Бөрте атты" сұратқаны тап болды. Құлыншақ атты бермедi. Байсал мен Пұшарбайлар Құлыншақты оңашада, құпияда көптен шырғалап тартып, жiгiн босастырып жүрген. Торғай руына Ырғызбай қандай болса, Көтiбақ Байсалдар да сондай жақын. Бөрте атты басқа уақыт болса Құнанбайға Құлыншақ берер едi. Бермеске шарасы да болмас едi. Ел таразысын жақсы аңғармайтын Майбасар: – Бермейдi деген не сұмдық? Торғайдан алмасақ, қайратымыз қайсы? Өкпелеп қайда кетушi едi? Кете алатын күшi қайсы?– деп, өз-өзiнен шабынып кеп жақында бiр содырлық iстедi. Жаңағы әңгiме соның арты. Ендi, мiне, өкпенiң бетiн бiржолата ашып ап, айқын түзеп алған Торғай, бұлардан кетпегiн де айтып отыр. Майбасар көшуден тоқтатам деп әр түрлi сөз айтты. Құлыншақ көбiнше жауап бермей, құр үндемей тартынуға түсiп едi. Жарытымды жауап алмағанына ыза болған Майбасар, ендi, Құлыншақтарды бұрынғы кеудеге салып қорқытып, ығырып жiбермек болды. – Уа, Құлыншақ ақсақал, көшпесiн деген мырзаңның сәлемiн айттым. Көшпе деп өзiм айтып отырмын. Жете айттым, арыла айттым. Ендi көшпейiм деген сертiңдi бер, қысқасы! Соныңды естимiн де, жүремiн!– дегенде Құлыншақ қатуланып, жалт қарап: – Ендеше, менiң де сөзiм қысқа, Майбасар. Тойдым, болдым! Көшемiн!- деп, бiр-ақ кестi. Үй iшi бұл сөздiң тұсында тегiс ажырайысып, аңтарыла қарасып қап едi. Майбасар қатты ажарға мiнiп, қамшысының сабымен сырмақты соққылап отырып: – Құтыртып отыр ғой! Барарың кiм, бiлемiн! "пана болуға жараймын, жасқанба" деп отыр ғой! Бiрақ, алып көрсiн iргемнен кеп! Қойны-қолтығы кең неме екен ғой Байдалы, Байсал. Ендеше көк тұқылды, мұздай сүңгiнi сол мырзалардың өз етiне қадармын!– деп, қалшылдап кеттi. Көздерiнен от шашып, ойнақшыта қарап: – Кешегi Тоқпамбеттегiдей қоңдарын түрiп қойып, жалаңаштап тұрып, сазайын беремiн!– дедi. Бес қасқаның ең ызақор, оттысы Садырбай едi. Ол ырғала түсiп, қатты демiктi де: – Қой, шырақ, қой мырза сол бәледен абырой тапқаны аз едi ғой, атамай-ақ қойсаңшы!– дедi. Дәл осы кезде қасында екi жiгiтi бар Пұшарбай кеп кiрдi. Бұл Пұшарбай былтыр Тоқпамбетте Бөжейге ара түсем деп, Құнанбайдан таяқ жеген. Бiрақ Байсал мен бар Көтiбақтың Жiгiтек жағына шығуына себеп болған Пұшарбай. Қалың қоңыр сақалды, мол денелi Пұшарбай ол ызасын ұмытпаған болатын. Осы Пұшарбайлар үйге кеп кiрiсiмен, бес қасқаның бәрi де тегiс қозғалақтап, әлденеге әзiрленгендей, қомданып қалысты. Тыста да бөгде кiсiлердiң тықыры бiлiнген сияқты. Жорға Жұмабай iшiнен: "Бұ не қылған жүрiс? Әлпеттерi қалай едi?"– деп, Майбасарға қарай берiп едi. Сырттан бiр қатты зiлдi дауыс: – Уа, үйде кiм бар!– дедi. Пұшарбай соған елең етiп, саңқ етiп дауыстап: – Уа, мен бар!– дедi. Сүйткенде, есiктен Манас бастаған он шақты жiгiт асыға-асыға кiрiп келдi де, төрге қарай тап бердi. Бағанадан осы сәттi күткен Садырбай, Мұңсызбайлар және Пұшарбай да Майбасарға тап бердi. Майбасар: – Тарт!- деп, ақырып қап, отырған бойда қамшы сiлтей берiп едi, Садырбай бас салып, шалқасынан түсiрдi де, тiзерлеп алды. Қалған үшеуiн өзгелер де бүктей түстi. Атшабар емес сұмдық үлкенi ендi келдi. Пұшарбай, Садырбай, Мұңсызбайлар боп, Майбасарға мықтап дүре соқты. Өзге жолдастары да соны көре бастап едi. Жалғыз Құдайбердiнi ғана Құлыншақ қорғап қап, өз қасына сүйреп ап, басын етегiмен жауып, ұрғызбады. Майбасарды үнсiз сабап жүрген Садырбайлар бiр уақытта: – Тысқа алып шық! Жүр, алып шық!– деп, тысқа сүйреп шығарды. Сол уақытта Садырбай айғайлап: – Бұл жаңа "қоңдарыңды түрiп қойып сорлатам", деп серт берген. Байдалы, Байсалға соны iстемек болған. Ал мұнiкi сөз едi. Кел, бiздiкi iс болсын! Шеш, сыпыр киiмiн!– деп, тап бердi де. Майбасардың етiк шалбарын түгел сыпырып, тырдай жалаңаштап алды. Содан соң сыртынан қойып жiберiп, етпетiнен түсiрiп, басып жатып: – Сен не қылмадың осы? Неден астың әлi осы?– дедi түйгiлеп отырып. Масқара қып, қор еткенде, былай етейiн мен сенi!– деп, Майбасарды етпетiнен тiзерлеп салды да, – көк сүңгi деп ең ғой! Мә, көк сүңгi!– деп Майбасардың жалаңаштанып тұрған құйрығының арасына түйенiң қатқан құмалағын батырып-батырып жiбердi. – Намысың болса, өл осы қорлықтан, өл осы мазақтан!- деп теуiп қалды. Құнанбайдың iнiсi мен баласын осылайша қорлап, сабаған Құлыншақ ауылы, дәл осы түнде үйлерiн жығып, көше жөнелдi. Бағана кештен берлi Манас арқылы хабарланған қалың Жiгiтек, Көтiбақ, бұл ауылдың көшi жөнелер кезде, лек-лек болып кеп, қаумалап, қошеметтеп алып кеттi. Сол түнде Қарауыл суының ар жағына шығарып, өздерiнiң тобына Торғайдың талай аулын қосып ап едi. Майбасарларды тек көш жөнелiп, ұзап кеткен соң ғана босатқан. Олар аттарын күн шыға тауып, Құнанбай алдына – Жидебайға түске жақын ғана жеттi. Құнанбайдың бар ауылдары Жидебайда болатын. Айналасы он шақырымдай Шиқорықта Ырғызбай, Топай, Жуантаяқ, Қарабатырдың да қалың ауылдары иiн тiресе отырған. "Майбасар мен Құдайбердiнi Жiгiтек сабапты. Құлыншақ аулын зорлықпен тартып, көшiрiп әкетiптi" деген хабар бұл елдерге лезде тарады. Құнанбайдың тығыз берген бұйрығы бойынша, бiр шай қайнатым арасында., жүз елудей жiгiт атқа мiндi. Қол басы – Ызғұтты, Жақып және Құнанбайдың өзi. Жiгiтектiң көш-қоңынан хабар алып отырған Құнанбай дәл түс кезiнде мынау әзiр тұрған қолға бұйрық еттi. Тегiс атқа қондырып: – Шапқан жақсы болса, тартып алған жол болса, көзi көрсiн! Шап! Шауып, тиiп алып келiңдер анау кетiп бара жатқан Жiгiтек көшiн!– дедi. Қалың қолын Мұсақұл жаққа қиыс өтiп бара жатқан бiр үлкен көшке қарай қаптатып жiбердi. Тұтқиылдан тиiскен қол бұл көш кiмнiң көшi екенiн аңғармаған. Құнанбай да ашумен алды-артын ескермептi. "Әйтеуiр Жiгiтек көшi болса, болды!" деген. Көш Жiгiтектiкi екенi рас болды. Бiрақ соның iшiндегi қаралы көш Бөжей көшi боп шықты. Құнанбай қолды қаптатып жiберiп, өзi артта қалған. Жасанып шапқан қол көштегi еркектердi сойылдап, бықпырт тигендей қып, қашырып тоздырды да, жылқы, сиыр атаулыны тиiп алды. Бiрақ дәл көштiң өзiн ұстап, бұрып әкетпек боп келгенде, абөжей көшi екенiн танып, қолдың алдыңғы жағында келе жатқан Ызғұтты мен Жақып тайқып кеттi. Өзге жiгiттерiн де тигiзбедi. Тұл атты жетектеген қос қыз мiз бақпай дауыс айтып тарта бердi. Бөжейдiң бәйбiшесi ғана атының басын iркiп, түйелерiн тоқтатып тұрып: – Уай, қара бет! Көрiңде өкiр шетiңнен, қаралы көшке шапқан қара бет!– дедi. Бөжей көшi екенiн Құнанбай бiлiсiмен: – Ендеше көштi шаппаңдар! Бiрақ сол тұрған жерге қонсын, iлгерi баспасын!– дедi. Бөжей көшi iркiлiп иiрiлдi де, Мұсақұлға қонып қалды. Құнанбай қолы қайта серпiлдi. "Бөжейдiң қаралы көшiне шауыпты! Өлi аруақты да қорлапты!" деген хабар осы күнi ана жақтың барлық ауылдарына тарады. Көштен бастап, түн бойы барлық еркек кiндiктi аспап сайлап, атқа қонды. Жасақтың жиылатын ортасы Мұсақұл, дәл сол Бөжей аулының үстi, Құнанбайға қарсы белдесуге шыдап, қол жиғызып отырған Байдалы, Байсал болды. Осы түнде Құнанбай қолы да дамылсыз ағылып кеп, Жидебайға жиылып жатты. Мұсақұл, Жидебай арасы үш-ақ шақырым. Осы екi қорық үлкен майданның орны болуға айналды. Құнанбай жақын маңдағы рулардан басқа, Қыдыр мен Шұнай, Доғалаң сияқты тауларды мекен еткен Тоғалақ, Әнет, Бәкендi де шақыртып, қос-қос атпен шапқыншылар ұшыртқан. Байдалы, Байсал болса: Жiгiтек, Көтiбақ, Бөкеншiнi түгел атқа мiнгiзумен қабат, Қаратайдың елi Көкшеге де, одан арғы бiр қалың ру – Мырза, Мамайға кiсi шаптырған. Жасағына бұл шақырғаны Тобықты iшiнде алыстап барып туысатын ағайын, Тобықтыдан бiрер ата берi "Қоңыр" деген шеше ұранын шақырғанда барып, мыналармен туысушы едi. Байдалының бiр қамы осы болса, екiншi үлкен iсi дәл осы түнде Түсiптi Қарқаралыға жөнелту болды. Қасына бес жiгiт қосып, қалталарына қалыңдап ақша салды. Қос-қосардан сәйгүлiктер жетектеп, әсiресе өз руларының мөр иесi адамдарына мөрлерiн бастырып, отыздан аса "пiрғауар" жасатып, Құнанбай үстiнен мықты шағым сайлатып бердi. Осының бәрiн тығыз әзiрлетiп, Құнанбайды: "Ел бүлдiрдi, қаралы көштi шапты. Тобықтыны қалың соғыс қырғынға салып отыр!" дегiзiп көзеп бердi де, Түсiптi жедел жөнелттi. Байдалы мiндетi ендi не де болса, қайыспай қасарысу, қайтпай соғысу. Таң атысымен Құнанбайдың Жидебайға жиылған қалың қолы атой берiп, жүйткiп жосып, шаңдата шапты. Бұл қолдың молдығы ерсi екен. Байдалы, Байсал, Сүйiндiктер де аттарына лезде мiнiп, өз қолдарына ұран салды. Бұл жақ та қамсыз емес. Ат белдеуде, сойыл, шоқпар әзiр болатын. Құнанбай қолына қарсы бұлар да жасқанбай, таймай шапты. Екi жақ шаңдатып шулап, сойыл, найзаларын зор айдынмен көтерiсiп, бетпе-бет шабысып келдi де, жапыр-жұпыр бiр-бiр араласып, шарт-шұрт ұрысып өттi. "Мұсақұл соғысы" деп ат алып, кейiн Тобықтының талай заман есiнен кетпейтiн осы соғыс екi жақтан ең кемiнде мың-мыңнан әскер шығарды. Кiсiге ден болмаған Құнанбай жағы талай рет қаптаса да, тойтарылып қайта қайтып тұр. Әрбiр шабуылдаған қақтығыста оннан, бестен құлап түскен жаралыларды екi жақ жиып әкетiседi. Алғашқы күн көп қаржасса да, жеңiсе алмаған қолдар кешке жақын кейiн-кейiн шегiнiстi. Келесi күнi, тағы осындай, бiрiн-бiрi қашыра алмаған, жеңiсе алмаған шарпысумен өттi. Көптен бүйтiп насырға шауып көрмеген үлкен жойқын соғыс, үшiншi күнге қарай кетiп едi. Дәл осы күннiң түс кезiнде Құнанбай жүз елудей атпал азаматқа ең жүйрiк аттарды мiнгiзiп, қолдарына, тегiс сойылдарын тастатып, айбалта, найза бергiздi. Екi күндей жеңгiзбеген Жiгiтекке қаны қайнап, өшiгiп өршеленiп алған. Ендi қан шығара соқтықпақ болды. Қолы қатты, кегi күштi Құнанбай жеңгенде осымен жеңбек. Әуелi сойыл, шоқпарлы кiсiлерiн күндегiдей жiберiп, әдейi қаша ұрыс салдырып тұрды. Ана жақтың өлермендерiн екiлендiрiп, қоздырып алмақ. Айтқандай, Жiгiтек, Көтiбақпен екшелiп шығып, екпiндей қуатын айнымас топтар айқынданып қалды. Оның басы Балағаз, Құлыншақтың "бес қасқасы". Көтiбақтан Пұшарбай, Қареке дегендер. Осылар бiр рет Құнанбай тұрған төбеге таман аса басымдап етпеттеп келген кезде бағанадан тасада ұстап тұрған iрiктi тобын Құнанбай қаптатып кеп қосып жiбердi. Өзi де шауып едi. Айбалталы, найзалы топтың басы ер Ызғұтты болатын. Бұлар араласты да, Жiгiтек жағын ерiксiз қашырып, бастыра жөнелдi. Қуа соғысқанда он шақты жiгiттi шаншып түсiрдi. Ызғұтты өз қолындағы айбалтамен Пұшарбайды кезей қуып едi. Арадан қорғамақ болған Қареке кеп килiккенде, Ызғұтты соны құлаштап кеп, бастан шапты. Жасқанып қалған Қарекенiң дәл басына айбалта тимедi, бiрақ мұрнын шауып түстi. Омырауының бәрiн ағыл-тегiл қан жапқан Қареке Пұшарбайдың көз алдында шауып келе жатып, жұмарлана құлады. Жiгiтектер құтқара да алмады. Жасқанып қаша бердi. Жау қаштының алды осы. Құнанбай ендi бастырып омыраулап, "Бар Жiгiтек қолын қашырамын" деп, екпiндеп келе жатыр. Бiрақ дәл осы кезде Жiгiтек қолының арт жағындағы Ақадыр жақтан қалың будақ шаң шықты. Шаң ғана емес, адырдың құлай берiсiнен селдей қаптап, жосытып келе жатқан қалың қол екен. Алдында" Жiгiтек Қоңырға кiсi шаптырыпты. Мамай көп жасағымен келедi деп дәмеленiп тұр!" деген сыбысты Құнанбай жағы бiр жансыздан есiткен-дi. Мамай келсе, Жiгiтек жағы басымдап кеткелi тұр. Бүгiнгi күннiң үлкен қаупi сол. Жаңа ғана Құнанбай айласы iске асып, жауды жыпыра бергенде, мына Мамайдың қолы көрiнiп қалғаны қуғыншылардың жүрегiн қатты шайлықтырды, Ызғұттылар ерiксiз iркiлiп тартына бердi. Өйткенi анау таудан ағылған нөпiрдiң сан мөлшерi де бiр бес жүзден кем емес. Құнанбай қолы тоқтап қалды. Тоқтасымен кейiн сырғи бердi. Бiрақ бұған орай, Жiгiтек те өршеленiп қайта қумады. Қызып соғысатын кезде екi жақ жай ғана айрылысты. Құнанбай бұл күнi қатты алданғанын бiлген жоқ. Бiлсе, ол жаңағы қаптаған бетiнде Жiгiтектi жеңетiн едi. Үшiншi күнгi соғыста, Құнанбай тәсiл ойлаған кезде, Байдалы да бiр есеп тапқан. Осы үшiншi күндi ол да жеңiс күнiне айналдырам деп ойлаған. Сонымен, бiр жақтан "Қоңыр келедi!" деген дақпыртты таратып жатып, екiншiден, өздерiнiң жақын ауылдарының барлық түйесiн жиғызып ап, қырғын соғыс үстiнде, Ақадырдан қатты қудырып, құлата айдатқан болатын. Жаңағы Құнанбай жағын тайсалдырған қалың сел, қол емес, сол түйелер екен. Оны бiлген Құнанбай жоқ. Қатты шабуылдан Құнанбайлардың өздерi iркiлiп қайтқан соң, оларды қайта қууға Жiгiтек қолында найза, айбалта аз болған соң, Байдалы өз кiсiлерiн арандатпады. Сонымен, үшiншi күннiң кешiнде "Мұсақұлсоғысы" аяқталды. Аяқтағанда, Құнанбай жеңе алмай, Жiгiтек болса қарсыласуға, белдесуге әбден жарайтынын көрсетiп аяқтады. Қол қимылы үнемi ем болмайтыны көрiндi. Қарсысына шыққан елдiң мықты шебiнен Құнанбайдың жүрегi шайлығып қалды. Жұлысқан майдан тарқады. Бiрақ, екi жақтың да гуiлдеген сөздер, дақпырт-лақабы, қызу кеңес, ұзақ әңгiмелерi "лау-лау" етiп, атраптың баршасына тарап жатты. Дәл соғыстың басшылары – Жiгiтек пен Құнанбай жағын алғанда Байдалылар басымдай сөйлеп, шоқтықтанып қалғандай. Құнанбай айналасы көбiнше үнсiз. Суық ашумен томсарып, томырылған тәрiздi. Осының өзi де бұл жақтың ойдағысы болмағанына айғақ. Ендiгi iстiң айласы не? Тулап шығып, шаншып алысқан елдi қалай бағындырмақ керек? Құнанбай осы ойлардың соңында. Арада он күн өттi. Қимылсыз, қарекетсiз жым-жырт он күн. Ана жақ: "Құнанбайдың тауы шағылды, тауаны қайтты" деп, масайрап, жамырасып жатыр. Бiр-бiрiне қонаққа барысу, "ақсарбас, көкқасқа" айтысып баталасу, тамырласып достасу көп. Тiптi осы қосылысқан қуаныш үстiнде, бiреумен бiреу құда болысу да көбейе бастаған. Жiгiтек жағының бұл қуанышы текке кетпедi. Түсiптiң кеткенiне оныншы күн болды дегенде, Тобықты iшiне, дәл Құнанбай аулына Қарқаралыдан он бес қазақ-орыс кеп түстi. Солар Құнанбай аулына келгенде, Түсiп те Жiгiтек iшiне жеттi. Ап-анық, соның арызымен Құнанбайды тергеуге шыққан ұлық, жаңағыдай қарулы қолмен кептi. Келген әскердiң баса Чернов деген шенеунiк. Қарқаралыдағы Майырдың тапсыруы бойынша, көрпiстен келген осы шенеунiк өзi шығыпты. Ұлыққа арнап Жидебай, Мұсақұлдың екi арасына он шақты үй тiгiлдi. Сол ұлық үш күн жатып тергеу жүргiздi. Келген беттен-ақ сұғын қадағаны Құнанбай. Ашып айтпаса да, бұның ажары Құнанбайды аға сұлтан деп қарамайды. Ендi тергелушi айыпкер деп бағалағандай. Ыңғай солай екенiн ұққан соң, Жiгiтек, Бөкеншi, Борсақ, Көтiбақ баршасы да Құнанбай үстiнен шағым айта бастады. "Ерулiге қарулы" етiп, Құнанбай жағы да, анау елдердiң басты адамдарын кiнәлап: "кiсi өлтiрдi! Ауыл шапты, жер өртедi, буаз қатынның баласын түсiрдi!" деп, неше алуан ойдан шығарған сұмдық жалаларды жауып жатты. "Сол тентектермен алысқан Құнанбай ондайлық бүлiк елдер кезiнде қылмысты атанды, жау атанды" деп, Құнанбайды қиялап кеп ақтап жатты. Ұлық бұл арада байлау жасаған жоқ. Екi жақтың арыздарын тыңдап, тiзiп алды да, үшiншi күн кешке Құнанбайға: – Қарқаралыға бiзбен бiрге ертең ерте жүресiң, қамдан, – дедi. Бұл анық жаман белгi. Құнанбай ұлықтан қайтысымен, осы түнде өзiне тән жақыннан он кiсi шақырып, кеңес құрды. Бұл жиында Ызғұтты, Жақып, Майбасар сияқты үлкендер және баладан Құдайбердi, Абай бар. Кеңестi Құнанбай өзi жетелеп, алда тұрған үлкен қауiптi айтты. Бiрен-саран, Ырсай сияқты босаң қарттар жылайын деп едi, Құнанбай зекiп: – Көрсетпе, түге, көз жасыңды! Қолыңнан келер болса, ақыл қос! Көмек айт – дедi. Бұл жиында шешендiк сап, келелi сөз сөйлейтiн орын жоқ. Тек байлау айтып, iс қамын ойлау қажет. Соның өзiнде де мынау өңшең тоғышар, боркемiк ағайын жол нұсқап, жөн көрсете алмай iркiлiп отыр. Көбiнiң осындай аңғарын таныған Құнанбай ендiгi ақылды өзi айтып: – Іс ұлықтың тергеуiне кетедi. Ендiгi бәле қағазда. Қағаз деген абырой, атақ, бақ, беделге қарай ма? Шамаларың келсе, ана жақтың арызын тый. Барды салып соны тоқтатып көрiңдер. Артымнан арыз бармасын! – дедi. Мұның айласы не болатынын да мынау бұйығы көп бала ағайын таба алатын емес. Шешiлген кiсi шыға алмады. Абай әке қасындағы бұл топтың қысталаңда соншалық татымсыз екенiн дәл осы кеште анық көрдi. Ақыл айтып, мәслихат беруден бұрын тартынып келсе де, қазiр Абай ойындағысын айтпақ болды. – Арыз бармас үшiн, жауығып отырған ағайынның көңiлiн табу керек қой! Құнанбай бұған суық қарады, жақтырмады. – Аяғына жығыл деймiсiң? – Жоқ. Бiрақ алғанды қайта орайлап, есесiн түгендеу керек. Сонымен көңiлiн тауып тоқтатпаса, арызды тоқтатар басқа шара жоқ!. Құнанбай мұның сөзiнiң төркiнiн ұқты да, өзгелер не дер екен дегендей, үндемей тосып қалды. Абай ақылы басқаларға да қонғандай болды. Бәрi де күмiлжiп, жағалатып сөйлеп отырып, осыған соға бердi. Анықтап айтқан Ызғұтты ғана: – Жiгiтектiң де, Бөкеншi, Көтiбақтың да өксiгi жер ғой. Қыстау ғой. Сол жөнде еселесi тоқтау тауып көремiз де, қайтемiз! Таратып, көп айтуға келетiн сөз емес, бастан-аяқ мәнiн ойласа, бұл өзi Жiгiтектен кешiрiм сұраған сөз. Қысқасы, соған барды берiп, жалыну деген сөз. Құнанбай қорланып, күйiп отырса да, осыған көнетiн болды. – Жермен, малмен тынатын көңiлi болса, жесiн де тынсын! Қор қылып, итшiлеген өмiр ғой!– деп, тоқырап қалды. Осымен көптi таратып жiбердi де, Жақып пен Майбасар, Ызғұттыны ғана оңаша алып қалып, ендiгi, дәнекер болатын кiсiлердi айтты. Жауға жалынбақ оңай емес, Байдалының өздерiне тура бара ма? Ол кiшiрейген үстiне, ерекше бататын қорлық. Бiрақ мынау ақыл таппас ағайын соған да барып қалуға болады. Сол жағын ескерген Құнанбай араға түсетiн кiсiлердi атап бердi. Бұның бiрi – Тоғалақ iшiндегi мықты жас Байғұлақ. Екiншiсi – Құнанбайға араз болса да, кеше Жiгiтектiң жасағына келмей қалған Көкше – Қаратай. Ара ағайын деп осы екеуiн алу керек. Байдалыға соларды салу қажет. Байлау осы болды. Тегiнде бұл екеуiнiң қиыны Қаратай едi. Оның Құнанбайға дос боп жүрiп, қатты өкпелеп кеткенi бар. Сол Қаратайға айт деп, Құнанбай бiр сәлем жолдады. Сәлемi: – Өлмесек әлi талай көрiсермiз. Тiрiге тiрiнiң iсi түсетiн күндер болар. Көрiсуге күн жақсы болсын! Айтарым сол-ақ, – деген. Келесi күн Құнанбай ауыл, ауданымен, бала-шағаларымен үндемей көрiстi де, ұлықтарға ерiп, атқа мiндi. Қасына ерткен бес жiгiтi бар. Соның iшiндегi ең сенiмдiсi Мырзахан. Бұл бала күннен Құнанбайдың жiгiтi боп, қабысып кеткен адам. Аянар жаны жоқ. Тұқымы Ескене деген алыс ру болса да, қысталаңда Құнанбайдың анық сенетiн жiгiтi осы. Құнанбай ел iшiнен жүрiп кеттi. Ұлықтар да тегiс кеттi. Бiрақ, кешегi осы елдiң ұлығы болған аға сұлтанға ендi не iстейтiнiн айтпай кеттi. Түсiре ме, тiптi орнында қалдыра ма? Онысын да сездiрген жоқ, Байдалылар барын салып, тым құрса осы жағын бiлмек едi. Бiрақ, әйтеуiр, кеше ел шауып ығыр қып отырған Құнанбай өз ықтиярынсыз дуанға шақыртылып кетiп отыр. Соғысқан, белдескен күнiнде жеңе алмай қалғаны тағы бар. Осының өзi де Жiгiтек, Бөкеншiнi қатты қуантқан. Қазiргi күндер – ол рулардың үстi наурыз күнiндей мәре-сәре. Айтшыласқан елдей ойнақ салу, бала-шаға емес, үлкендердiң өздерiне де пайда болды. Бiрлесiп қарсылық көрсеткен үш ру ел бiржолата қойындасып, құшақтаса араласып жатыр. Осымен қатар:" Құнанбайды елге қайтартпаймыз, айдатамыз үстiнен арызды айдап, су түбiне бiржолата кетiремiз, Бөжей кегiн аламыз! Өлi аруақ қарғысын мұның басына жеткiземiз!" деген ызғар, қайрат та күштi. Арыз, пiргауарларын қамдатып, тағы сол Түсiптi жөнелтпек болысып та жатқан. Бiрақ осы кезде Қаратай, Байғұлақ кеп килiктi. Арлы-берлi көп ырғап, көп қажап кеп, арыз дегендi тоқтаттыратын болды. Жiгiтек сөзiнiң иесi Байдалы едi. Қаратай соған ауыр салмақ салып, асылып кеп: – Тынбаймын дегендi мақұлдамаймыз. Ара ағайын бiз келiп отырмыз. Бұл тынымсыздық Құнанбайды өкiндiрiп отыр, әнекей! Одан жер ал! Есесi кетiп ойсырап қалған елдерiңнiң қызылын толтыр!– деген. Осы сөздер екi-үш күнге созылып, көп ырғаққа түсiп жүрдi де, ақыры сол Қаратайдың дегенi болды. Байдалы, бiрақ жер жағынан ойдағысын бұйырды. Құнанбайдың он жыл бойында, тiрнектеп жүрiп тартып алған жерлерiнен дәл он бес қыстау қайтып алды. Жiгiтек, Көтiбақ, Бөкеншi, Торғай – бәрi де, әлденеше қоныс, қыстаулардан алысты. Алғанмен, сол төрт рудың ру басылары және малды, жуан ауылдары алатын қыстаулар боп шықты. "Көптiң дертi, көптiң жоғы" деген "мұңның" бәрi, тоқырау жерде сол Байдалы, Байсал, Сүйiндiктердiң өздерiнiң қыстау басуымен аяқталған. Оған орай көптi малмен, сойыспен, ат майы және тайынша-торпақ, соғыммен ырзалаған болысты. Бұл ретте берiлетiн мал- мүлiктi Ырғызбай түгел бөлiсiп көтерген. Құнанбай кеткен соң он шақты күн өткенде, бұндағы елдiң арасы осылай боп, өзiнше тыныштана бастады да, арттан қуа кеткен арыз болмады. Қыстау алып, мал алған ру басылар ендi елдерiне осы жеңiстерiнiң өзiн де қуаныш деп қайта таратты, мол таратты. Арада тағы да әлденеше көкқасқа айтып, күндiз-түн көл-көсiр қып мал сойып, қалжыңға, күлкi, айғайға, ән, жырға бөленiп, ұзақ қызық көрiп жатты. 