Абай мен Ербол қалаға кеп жатқалы бiрталай күн өттi. Құнанбай балалары қалаға келсе, Тiнiбек байдың үйiнде жатушы едi. Семейге Абайдан бұрын келген Тәкежан сол құданың үйiне түскен екен. Қасында Майбасар мен тiлмаш, атшабарлары бар. Қоршап жүрген топыры көп. Соны көрiп Абай мен Ербол Семей қаласының өзi iшiнен пәтер алды. Орталық тұста Кәрiм дейтiн момындау саудагер бар едi. Балалары жоқ, ерлi-қатынды екi бас. Үш бөлмесi бар екен. Сол үйге түстi. Қала арасы салт аттыға соншалық қолайлы емес. Бұрын баларақ кезiнде қалада өскен Абай, сол қаланың ыңғайына икем, салт атты қойды да, шана жегiп жүретiн болды. Қазiр Ербол мiнiп келген семiз көк атқа кәшаба шана жегiп, екi жiгiт қатар отырып, сар желдiрiп. Келедi. Күн ашық болғанмен, шытқыл аяз екен. Көше бойының шыныланып қалған қалың қары, көк аттың тағасы тиген сайын сықырлай түсiп, кiрш-кiрш етедi. Бұлар Семей қаласының даңқты адвокаты Ақбас Андрейдiкiне келедi. Алғаш келе жатқаны осы. Жiгiтек адамдарының iсiне Абай Семейге келiсiмен белсене кiрiстi. Бұл уақытта қала толған Тобықты. Әсiресе, қуғын көрген Жiгiтек пен қуғын салушы болыстар жағы қаптап жүр. Болыстар бұрын көрсетiлген отыз кiсiнiң жайындағы сөздерiн "расқа шығарамыз, барарына барғызамыз" деп, сотқа да, ояз бен "жандаралға" да қағаз тоғытып жүр екен. Жiгiтек кiсiлерiнiң әзiргi бастығы Бөжейдiң баласы – Әдiл. Бiрақ оның өзi де, ақылшылары да кеңсе тәртiбi мен қағаз тартысын бiлмейдi. Ерте келсе де, жөн таба алмапты. Абай ең алдымен солардың iсiн түзу беттеттi. Ұстауда жатқан Балағаз, Әдiлхандардың қатын-баласы атынан арыздар жолдады. Болыс қағаздары баратын жерлердiң бәрiне ендi жарыса түскен қарсы сөздер бар. Тәкежан да есiк-тесiктi көп бiлмейдi. Онысы Абайға мәлiм. Бiрақ оған кiрiс-шығысты оңайлататын кiсi Тiнiбек. Абай жақын арада сол Тiнiбекке кiсi салып: – Тәкежан Құнанбай баласы болса, менiң де жөнiм сол. Бiздiң болыс осы жолы абырой алатын, жақсы ат табатын iспен келiп отырған жоқ. Өзiн де әкесiн де жаман атқа ұшыратып, қарғыс алатын iске басты. Тiнiбек орынды кезде болысқан. Бiрақ дәл бұл жолы жалған намыс дегендi айтып, ағайынның обалына қалғалы отырған Тәкежанға болыспасын! Шын достық ойласа, қайта тыюға себепшi болсын!– деген. Мұнысы Тәкежан жағын әлсiретем деген iс. Тiнiбек Абайға өзi кеп сөйлесiп, бiраз iркiлiп қалды. Осымен қатар Абай iстеткен бiр жұмыс: адвокат жалдау. Облыстың үлкен адвокаты Ақбас, қазiрде Балағаздардың iсiн алып, жоқтаушылардан арыздар жиып, соны өзi өңдеп жазып, тиiстi жерлерге беттетiп жатқан. Абай мен Ербол Ертiс жағасындағы жалғыз қабат тас үйдiң терезесiнiң алдына келiп тоқтады да iшке кiрдi. Ақбасты бұлардың алғаш көргенi осы. Бет ажарында оншалық кәрiлiк белгiсi болмаса да, шашы аппақ сақал-мұрты бурыл кiсi екен. Бойы зор, бас бiтiмi iрi келген, келбеттi. Түсi ойлы кiсiдей салқын. Көзiлдiрiк арқылы көрiнген мөлдiр көк көздерi салмақты сабырымен. Барлай қарайды. Бұл үйде Ақбастан басқа, қара мұрт, таңқы мұрын тiлмаш отыр екен. Абаймен уақыт байласып, әдейi кеп тосып отырған. Ол мiнезi жеңiл, бiлiмге шолақ адам. Бiрақ облыс сотының тiлмашы осы. Бiр тәуiрi, орысшаға жүйрiк деседi. Абай Ақбаспен амандасып отыра берiп, үлкен бөлменiң iшiндегi кiтаптарға қарады. Мол үйдiң төрт қабырғасы бiрдей иiн сүйесiп тұрған көрiктi кiтаптар. Барлық әңгiме бойында Абай осы көрiнiстен көз ала алмай, қайта-қайта айналып қарап отыр. Бiр үйден, бiр кiсiнiң қасынан мұншалық көп кiтап көргенi осы. Ақбасқа Абай арыз ұсынды. Ерболмен екеуi қол қойып, Жiгiтек кiсiлерiн ақтаған екен. Бұлардың, әсiресе, арашалайтыны – Базаралы, Қаумен, Үркiмбай сияқты жандар. Тiлмаш арыз жайын айтып болған соң, Ақбас Абайдың ата-жөнiн сұрады. Жас жiгiт өзiн Құнанбаевпын дегенде, адвокат жалт қарап, таңданыңқырады да, алдыңғы арыздарды қолына алып, бiрдеменi iздей бастады. Оны таңдандырған нәрсе, болыс пен бұл жiгiттiң ортақ фамилиясы. Осы жөнiн айыра сұрап кеп, Абайдың Тәкежан болыспен туысқан екенiн бiлгенде, адвокат, әсiресе, таңырқай түстi. – Сенiң туысқаның бұларды қуып отырса, сен кеп ақтайсың да қорғайсың! Бұл қалай?– дедi. Абай тiлмаштан ұғынды да: – Рас, болыс менiң бiрге туған ағам. Сондай жақын кiсi болғандықтан қасында отырып, жаман iстерiн анық көрiп, толық таныдым. Жұртқа iстеген әдiлетсiз зорлық, қиянатын көрген соң, үндемей отыруға шыдамадым. Адамшылық қарызы осы деп, әдейi өзiм тiленiп келдiм. Ұлық та емеспiн, ақы алған қуғыншы да емеспiн. Жауапкер Қауменовпен бiрде-бiр iлiк жалғасым да жоқ. Мына жолдасым Ербол да солай. Екеумiз тура көлденең, бөгде кiсiнiң куәлiгiн айтпаққа келдiк. Арызымыз соның жайы. Егер ұлықтар, соттар барлық iстiң хақиқатын бiлем десе, осы бiз сияқты көлденең, қалыс ағайыннан шындықты сұрау қажет деп бiлемiз. Бiздiң арызымызда осы жайды анықтап, дәлелдеп жазуыңызды өтiнемiз!– дедi. Бүгiнгi шаруаның үлкенi осы. Абай сөздерiн Ақбас жақсы ұғынды. Ұғынды да Абайдың жүзiне ырза боп қарады. Адамшылық дейдi, қарыз дейдi. Көпшелi, жабайы халықтың адамы болса да, мұның аузында үлкен сөздер бар. Ақбас бiлiмдi, тiс қаққан адам болғанмен, қазақ арасына жаңада келген. Бұл халықты бiлмейтiн. Өзi бiр кезде Петербор тұрғыны болатын. Сол жақта, жасырақ кезiнде, патшалық өктемдiгiне наразы болған қауымдарға азырақ араласқан. Сондайдың салдарынан, Петерборда тұра алмайтын боп, жылжып кеттi. Бертiн заманда алғашқы қауымынан да ажырап, жалғыз қалды. Содан кейiн шетiрек жерлерде адвокаттығын қайта жүргiзуге рұқсат алып, тыныш тiршiлiкке көшкен. Көп уақыт Едiл бойында, Орал тауларында жүрiп, соңғы екi-үш жылдың iшiнде Сiбiрге орналасқан. Өзi ғылымға бейiм, оқымысты адам болғандықтан, Ақбас ендi қазақ сияқты елдiң әдет-ғұрпын, заң-дәстүрiн жиыстырып, тексерсем деп жүретiн. Шен дәрежесi үлкен болмаса да, бұл шаhардың бiлiктi, басты адамы осы. Жаңағы арыз жөнiнен Ақбас берген бiрнеше сұрауларға жауап айтып болды да, Абай тағы кiтаптарға қадалды. Қайран боп, сүйсiнiп отырып: – Шiркiн, жасау мен жиhаз асылы мынау екен ғой. Жарастық қандай, қасиет қандай!- дедi. Тiлмаш Ақбасқа Абай сөздерiн аударып бердi. Осы уақытта Абайдың көзi жақын жердегi жақсы мұқабалы бiр топ кiтапқа түстi. – Мынау закон кiтабы ма екен? Не жайдағы кiтаптар екен, ә?– деп, ойлана сөйледi. Ол кiтаптар Пушкиннiң томдары едi. Ақбас әуелде ұғындырмақ боп:" ол закон емес, поәт жазған сөздер..." деп келдi де, артынан қолын сiлкiп: – Сен бiлмейсiн... оны бiлу қиын!– дедi. Өз ойынша:"Поәт, "киргиз" сияқты елде жоқ болар, сондықтан ондай ұғым да жоқ болар!" деп, сөздi қысқа қайырған. Абай тiлмаштан бiлмек болды. Ол "поәт" деген сөздiң қазақша не екенiн ойлап көрмеген екен. – Әншi. Әншi кiтабы...– деп Ақбас сияқты қысқа қайырды. Абай әншi деген сөзге тоқтай алмай: – Қалай дейсiз? Әншi дейсiз бе?– деп, түсiне алмады. Тiлмаш Абайды керексiз сөзден тоқтатпақ болып: – Сен бiлмейсiң, ұқпайсың деп айтады мына кiсi дедi. Абай намыстанып қалып, мысқылдай күлдi. – Япырм-ай, бұл кiсi болса, бiлiмдi адам. Бiз де бiр жұрттың сөз ұғарлық басы бар жастарымыз деймiз. Адамға адамды жанастыратын тiл-ау! Сол болмағандықтан бiрiмiзге бiрiмiз оп-оңай ұғындырарлық жайларды қиын асудай көрiп отырғанымызды қарашы! Қазiрде екi адамзат емес, екi мақлұқ тәрiздiмiз. Мұжықтың мәстегi мен сахраның түйесi кездескендей ме, қалай?- дедi. Ербол күлiп жiбердi. Абай сөзiн Ақбастың бiлгiсi келдi. Тiлмашқа Абайдың өзi де: "осы сөзiмдi жеткiзшi" деген. Ақбас Абайдың сөзiн түгел естiп болды да, күлiп жiбердi. – Рас, бұл дұрыс айтады! Мәстек түйеден үркедi. Түйе де оған жоламайды. Бiздiң хал солай екенi рас!– деп, тағы күлдi де, – жалғыз-ақ сен екеумiз ғана сондай емеспiз. Қазiр Россия патшалығындағы закон-тәртiп пен қырғыз сахрасының арасындағы барлық тұтас халдiң өзi сондай. Сен жақсы айттың!– дедi. Осыдан кейiн Ақбас пен Абайдың кездесулерi көп болды. Өйткенi қырдың аласыпыраны молайып кетiптi. Жiгiтектен көрсетiлген отыз кiсiнiң тағы бiрнешеуi ұсталып кеп, абақтыға түсiптi. Базаралы, Қараша болса, қашып жүр деседi. Елдегi әрекет асқындап кеткен соң Байдалы да қалаға келген. Әр жерге түртiнiп жүрiп кеп, бiр күнi Абайға шынын айтты. – Қарағым Абай-ай, көшеде жүрсек атымыз үркiп, қаласына сыймайды. Үйiне беттесек, есiгiнен тон-күпiмiз сыймайды. Жалтыраған тақтайынан көн етiгiмiздiң табаны тайғанайды. Адамына тiлдесейiк десек, саңырау мен мылқаудай боп, ымдасудан әрi бара алмаймыз. Бұл қыр сорлыға қала деген қамау екен ғой. Жалтыр мұзға айдап салған кәрi түйедей, мүгедек боп жүргенiмiз мiнеки...– деген. Отырған жұрт күлiп тыңдады. Бiрақ Байдалы күлдiрiп айтса да, күйiгiн айтқан. Абай осыдан соң Жiгiтек тобын өзi бастап, өзi басқарып жүрдi. Ендi бар жаңалықты Ақбаспен ақыл қосып, тауып жүр. Тәкежандар тың адамдарды тоғытып, жатқанмен, iстiң бетi адвокат кiрiскелi дұрыстыққа қарай ойыса бастады. Жақында адвокатқа Абай шешiп берген бiр түйiн үлкен құрал боп, барлық жұмыстың бетiн өзгертiп келедi. Ұзақ әңгiменiң бiрiнде Абай Ақбасқа Балағаздардың iсi ұрлық емес, шабынды емес деп, көп дәлел айтқан. Жерiнен айырылған, малынан ажыраған, жұтқа ұшыраған аш-арық халықты айтты. Жұттың көпшiлiкке нелiктен ауыр болып, аз ғана топқа нелiктен жеңiл өткенiн бiлдiрдi. Балағаздардың мал алғанда, кедейден, көптен алмай, жуаннан мықтыдан алғанын және қолдарына түскендi кедейлерге, аштарға берiп отырғанын жеткiздi. Әңгiме осыған келгенде, Ақбас үлкен ойға кеттi. Көп елдердiң тарихынан, кiтаптарынан хабары зор бiлiмпаз адам, бұрынғы замандардың әңгiмелерiн есiне алды. Европа ескiлiгiнен Робингуд, Карлмоор, Жакерия, орыс әңгiмесiнен Владимир Дубровский, Сохатый... Баршасы да ойына түстi. Осы әңгiме болған күнi Абайды түн ортасына шейiн жiбермей, мейлiнше сөйлеттi. Ендiгi ақылды да басқаша айтты. Сонымен абақтыда отырған Балағаз, Әдiлхандар жауабы да жаңа арнаға түстi. Артынан қуған қатын-бала да арыздарын бiр сағаға сарқатын болды. Сүйтiп аз күн iшiнде Қаумен, Үркiмбай, Базаралы, Қарақан сияқты айқын жаламен тiзiлген адамдар ақталып қалды. Жiгiтек сүйiншi тiлеп, кiсi шаптырып жатты. Тәкежан осы хабарды бiлiсiмен, Абайға кiсi салып: "Тыйылсын, бұл қай қастығы!?" деп, ашу айтқан екен. Абай: – Бiз ата-ананың алдында туысқан болысуға жарасақ, со да жетер. Мынадай ажал аузына, қыл көпiрдiң үстiне ел-жұртты өзi айдап келген соң, менен жөн сұрамасын!-деген. Осы жауабын келтiрiп, тағы да көп шағым айтып, Тәкежан Құнанбайға кiсi шаптырып едi. Әкесi Абайға: "тез қайтсын! Болыс болмаймын деген өзi болатын. Ендi Тәкежанды ақсатпасын! Аяғын тартсын!" деп сәлем айтыпты. Бiрақ бұл сәлем Абайдың барлық iстi аяқтап қалған кезiнде келдi. Тоқтата алған жоқ. Уезд бен облыстың ұлықтары Ақбасқа барлық жұмысты ұттырмады. Өз қолдарымен iс қылмаған бiр топты босатқанмен, Балағаздар жағын, Әдiлхан iсiн қатты ұстап қалды. "Ашаршылық, жоқшылықтан туған амалсыз қимыл" деген сайын, қатая бердi. Ресей iшiндегi көп жерден шығып жатқан крестьян қарсылығы ояз бен жандаралдың көз алдына елестеген. Бiр ойдан, бұндай iске барынша қатты жаза қолданбақ та болған: патшалықтың зәрлi законы ондай жерге барынша қадалмаққа керек. Тек қана өздерiне сыры мәлiм емес сахра уақиғасы болғандықтан және iздеушi жұрт көбейiп кеткендiктен барып, батыл қимылдай алмады. Тайсала соқты. Бiрақ соның өзiнде де отыз кiсiнiң iшiнен он шақты адамға жаза бердi. Басында ол жаза да сұмдық болатын. Балағаз, Әдiлхандар өмiрлiк каторғаға бұйырылады деп едi. Ақбас пен Абайлар барды салып жүрiп, көп жеңiлдiк тапты. Балағаздар каторғаға бармайды. Үркiтке жер аударылатын болды. Қалада жатқан барлық ағайын ендi Балағаздармен қоштасқан уақытта жылап айрылысты. Бiрақ көрiспеймiз деген жоқ. "Аз жылдар өткен соң, ел iшiне ораласыңдар, келесiңдер"– деп, алдағы күнге үмiт артып ұзатты. Абай ендi елге қайтпақ едi. Соңғы рет Ақбаспен көрiскелi келгенде, қарт адвокат Абайға ақыл айтты: – Сен жас болсаң да ақылды адамсың. Халқыңа жаның ашиды екен. Оның зор қасиет. Бiрақ сол елiң мен өзiңнiң қамыңды шын ойласаң, бiлiм жарығына ұмтыл! Оқу iзде!– дедi. Бұл сөздер Абайдың өз арманының дәл үстiнен түскен сөздер. – Оқуға жаным құмар. Бiрақ қайтiп оқимын? Школға түсуге ұлғайып кеттiм. Басқа оқудың жолы бар ма? Ақыл айтыңызшы!- деген. Адвокат көп мәслихат бердi. Ең әуелi үлкейгендiк бөгет емес екенiн айтты. Жасы қырыққа келiп те бiлiм iздеп, өз-өзiнен iзденiп, ғалым болып шыққан кiсiлер бар екен. Солардың аттарын атады. Және оқушы школға түспей оқуға болатынын да айтты. Абай тез уақытта қайта келмекке уәде бердi. Адвокат частный оқытатын учитель тауып бермек болды. Жалғыз-ақ, Абай өзi бұдан былай өздiгiнен көп iзденiп, қажымай, қадалып оқуға бекiп келсiн. Сонда бұған бiлiм есiгi оңай ашылатынын сөйледi. Жас жiгiт талайдан берi көкейiн тескен бiр түйiннiң шешуiн тапқандай. Боп, қуанып кеттi. Ендi ауылға барып, үй iшiнен рұқсат алып, пұл қамдап, тез уақытта қайта оралмақ боп, елге қайтты. Көптен берi жас көңiлiне жат боп кеткен, көтерiңкi мен сергек желiк тауып қайтты. Жидебайға келген соң, Абай көп бөгелген жоқ. Дiлдә мен шешесiнiң рұқсатын оңай алды. Басқа кiсiлермен ақылдасқан жоқ. Соңғы күндер қала жаққа Мырзаханды жөнелткен. Соятын соғым жiбердi. Ұстауға пұл керек. Соған арнап, мұндағы соғым терiлерi мен бiрен-саран iрi қара айдатты. Ендi өзi де жүргелi отыр. Осы жазда Дiлдәның үшiншi баласы туған-ды. Кiшкентай, ақсарылау келген Әбдiрахман әзiр күлуге, талпынуға жарап қалды. Абайдың ең алғаш бейiл бере бастаған баласы осы. Өзiнiң етi де, түсi де ақшыл келген. Бет бiтiмi дөңгелек емес, сопақтау және жұқалаң. Қасы, көзi қиылып тұр. Бар тұлғасында нәзiк келген бекзадалық бар. Дiлдәның бар баласы, рең жағынан Абайға тартпай шешеге тартып келедi. Бәрi де ақшыл сарғыш. Бiрақ мына бала сонымен бiрге, туысты, сүйкiмдi.Абай Дiлдәменен оңаша қоштасты. Көп сөз айтысқан жоқ. Татулық, тілеулестiк арқасында қабақпен танысқан. Сөзге сараң, сырға сырдаң Дiлдә бiр-ақ айтты: – Кәрi шешең бар, жас балаларың бар. Бiздi ойламасаң да, соларды ескер. Көп сарғайтпай келе жүр!– деп күлген-дi. Оншалық күрсiнiп, қиналып қалатын емес. Ондайға Дiлдә шорқақ. Iшiнде көп нәрсе жүрмейдi. Жүрер болса, қатқыл мiнез, қатаңдау үнмен оп- оңай айтып қалып отыратын. Абай әйелiне кешiрiммен қарап, иығынан қақты да: – Мен желiк iздеп бара жатқам жоқ. Адамшылық қасиетiн iздеп барам! Соны ұққайсың!– дедi. Әбдiрахманды киiндiрiп тұрып, көтерiп қолына алып, шешесiнiң үйiне келдi. Бұл шақтарда недәуiр қартайып қалған Ұлжан баласының жүзiнен көз алмай, көп қарады. Әбдiрахманды өз қолына алып иiскедi де, Дiлдәға бердi. Азғана күрсiнiп қалып Абайды да өз қасына тартып, бетiнен сүйдi. Қуаң тартқан жүзiнде ана жүрегiнiң терең бiр толқыны сезiледi. – Қарағым, әжең марқұм сенi жалғызым деушi едi. Айналасындағы өзге өрен-жараны бiр төбе болғанда, сен оған бiр төбе едiң. Есiңде бар ма, жоқ па? Сырқаттанып жатқан шағында, зауал уақытында. Бiр тiлек айтып едi. Осы қарағыма өзгелердiң тас бауыр, қатыбас мiнезiн бере көрме деген едi. Сол сөздi айтқан анаң да кеттi!– деп, тоқталыңқырап қалды. Әжесi айтқан жаңағы сөз Абайдың есiнде болатын. Қазiрде өз шешесiнiң бiраз өзгертiп айтқанын да түсiндi. Ұлжан тағы да ойланып отырып: – Заман сенiкi, майдан сенiкi. Соларыңның балуаны бол. Қай жолмен жүрсең мұратың орындалады. Оны ендi бiзден де өзiң артық танитын болдың. Аяғыңа оралғы боламыз ба? Жолың болсын!– дедi. Абай апасын бала күндегiдей құшақтады да, үндемей қоштасты. Ербол екеуi тысқа шығып, атқа мiнерде, барлық ауыл ере шыққан. Дәл жөнелер кезде Ұлжан ат үстiнде тұрған Абайды өзiне қарай шақыртып алып: – Абайжан, Тойғұлының аулына бара кет. Әкелерiң құда түсе кетiптi. Осы ауыл тегiс барсын деген екен. Мен қайдан сүйретiлiп жүрейiн. Бiрақ сен бармасаң тағы да бiзге ренжидi. Жолшыбай аз аялдап кете берерсiң!– дедi. Абай баруға уәде бердi. Сонымен барлық жұртпен тағы да ұзақ-ұзақ қоштасып, жүрiп кеттi. Ұлжан айтқан Тойғұлының аулы дәл жолда емес. Бұл арадан қиғашырақ, Орда тауының бөктерiнде. Бiрақ Семей жаққа Жидебайдан көрi кiрiсiрек. Тойғұлы – Мамай руының үлкен байы. Түбiрлi, шоғырлы жердiң бiр шоқысы едi. Сонымен Құнанбай осы қыста құда болатын бопты. Қыс жақсы, мал күйлi болғандықтан, Тойғұлы құдаларға уақыт айтқан екен. Қыз алатын Құнанбай жағы. Ендi құда түспекке, қонақ боп қайтпаққа, сол Тойғұлы аулына Құнанбайлар барыпты. Абай мен Ербол да келдi. Құнанбай қасындағы ылғи қарт серiктерi: бастығы Қаратай, жорға Жұмабай, Жақып сияқтылар. Тойғұлының үш тамы лық жиын. Күлкi. Қызу дырду көп. Абайлар Құнанбай отырған үйге кiрiп, үндемей әңгiме тыңдады. Сөздiң көбiн Қаратай бастап отыр. Үлкендердiң әңгiмесi әр саққа соғып кеп, бiр кезде заман мен заман арасын салғастыруға ауысты. Қаратай өздерiнiң жас кезiн айтып, әкелер заманын еске алып кеп, бүгiнгi заманның азғанын, бүгiнгi адамның құнарсыз боп, жұтаң тартып бара жатқанын айтты. Абай осы тұста мырс берiп күлдi де, қиғаш сөйледi. – Бұрынғы заманның жақсылығы со ма, қатар отырған бiр туысқан елдер бiрiн-бiрi шауып, шаншып, сойқаннан арылмаушы едi. Кемпiр-шал қатын-бала тыныштықпен ұйқы ұйықтап, түгелiмен асын iше алмаушы едi. Осы тұрған Сыбан мен Тобықты арасында, Тобықты мен Семей арасында жалғыз-жарым қатнаса алмаушы едi. Алып кетедi, жұлып кетедi деп, ылғи ғана жасанып жүрушi едiңдер. Сол заман да жақсы ма екен?– деген. Қарттар көнген жоқ. Ол күндерден әр түрлi қасиеттер тауып: барлықты, байлықты да санады. Бұрынғы адамның бiтiмдi келетiн, iрiлiгiн де айтты. Көпшiлiктiң сөзiне Құнанбай қосылып кеп, тағы бiр салмақты дәлел тастады: – Дәурен ұзаған сайын, ақыр заман белгiсi айқындай бермек. Адам құлқы өзгерiп, азғындай түседi. Бiздiң заманымыз өзге, өзгенi қойғанда, пайғамбар заманына жақынырақ. Бiр табан жақын болса, iлкiм артық та болар!– деген. Абай осы сөзге iле жауап бердi. Қазiргi күйде бұның көңiлi, шабыты келген ақындай боп, шарпысуды, қаржасуды тiлеп отыр. Жайнап сергiген ойы да қиынға, биiкке мегзегендей болатын. – Жақсылық пен игiлiкке алыс-жақын жоқ. Алатаудың басы күнге жақын. Бiрақ басында мәңгi кетпес мұз жатады. Ал, бауырында неше түрлi гүл, жемiс, неше алуан нәубеттер өседi. Жан-жануарлардың баршасы содан қуат алады. Сiздер пайғамбарға Абуталыптан жақын емессiздер. Ол әкесi едi. Бiрақ Абуталып кәпiр болатын!– дедi. Үй тола жұрт күле берiп, басылып қалды. Құнанбай қатты зекiп қалып: – Жә, тоқтат!– дедi. Абай таң қалып, алақанын жайды да, үндеген жоқ. Қарттың бәрi өздерiнiң қатты жеңiлгенiн сездi. Үй iшi осыдан соң күлкiден де, бейпiл әңгiмеден де iркiлiп, томсарып қалды. Абайға iшiнен сүйсiнген кiсi Қаратай қасында отырған Жақыпты түрттi де, күңк етiп: – Мынау өзi аттатар емес! Бас салып, қарап тұр ғой!- деп қалды. Аздан соң ет желiндi. Абай мен Ербол жүрмек боп киiне бастады. Құнанбай да тысқа шықты. Шығысымен Абайды шақырып алды да, жақын жердегi тастақ төбешiкке отырды. Әке мен бала оңаша. Көптен бергi бетпе-бет кездесулерi осы. Құнанбай салқын жүзбен, кiнәлай қарады: – Сен оқыдың да, бiлiм алдың, ұстаз көрдiң. Бiз надан өстiк. Бiрақ сол бiлiмiң жұрт алдында ата сыйлауды неге бiлдiрмейдi саған? Көп көзiнше таласып кеп, әкеңдi сүрiнткенде не мұратқа жетпексiң? Әкесi жеңiлгенiн бiлiптi. Ендi суық жүзi солғындап, үлкен бойы, басылып, кiшiрейiп қалған. Әлдеқандай бала сияқты, кiнә тағып., өкпе айтып. Отыр. Үлкен алдында жас қарызы, ата алдында бала қарызы – әдеп пен сый екенi рас. Абай бұған дауласқысы келмедi. – Ол кiнәңыз орынды. Айып менде екенi рас. Ғафу етiңiз!– дедi. Осымен сөз бiткен шығар деп ойлады. Бiрақ әкесiнiң тағы да бiр айытпағы бар екен. Ол азырақ бөгелiп отырды да, қайта сөйледi: – Орайы келгенде, айтармын деп жүр едiм. Сенiң басыңнан үш түрлi мiн көремiн. Соны тыңда!– дедi. Абай: – Айтыңыз, әке!– деп, Құнанбайдың жүзiне тура қарады да, тосып қалды. – Ең әуелi, арзан мен қымбаттың парқын айырмайсың. Өзiңдегi барыңды арзан ұстайсың. Бұлдай бiлмейсiң. Көп күлкiге, болымсыз ермекке асылыңды шашасың. Жайдақсың! Жайдақ суды ит те, құс та жалайды. Екiншi, дос пен қасты сараптамайсың. Досқа досша, қасқа қасша қырың жоқ. Iшiңде жатқан сыр ұшығы жоқ. Жұрт бастайтын адам ондай болмайды. Басына ел үйрiлмейдi. Үшiншi, орысшылсың. Солай қарай ден қойып барасың. Дiн, мұсылман жат санайтынын ескермейсiң!– дедi. Бұл сөздердiң түкпiрiн Абай оңай таныды. Жас жiгiттiң өз жүрегiндегi нәрiм мен барым деп жүргендерiне шабуыл жасалып отыр. Әкеге ермей, өз өмiрiн өзгеше беттетем дегендегi көп сырлары осы арада болатын. Баласының басындағы басқалықты Құнанбай да танып, тауып айтты. Бiрақ Абай ендiгi өз iшiн дүниенiң қай күшiне болса да көндiрмек емес. Намыскер жүректiң ызалы толқыны бiлiндi. Жаңа үйде отырған шақта, пайда болған шабыт, қызу қайта келген едi. Бұл тұста әкесiн аяп қала алмайды. Сөйлеп кеттi: – Осы үш айтқаныңыздың үшеуiне де дау айтам, әке. Өзiмдiкi дұрыс деп айтам. Ең әуелi, жайдақ суға теңгердiңiз. Қолында құралы бар жалғыз-жарымға ғана пайдасы тиетiн шыңыраудағы су болғанша, құралды, құралсыз, кәрi, жасқа түгел пайдасы тиетiн жайдақ су болғанды артық санаймын. Екiншi, ел алатын тәсiлдi айттыңыз. Ел билейтiндердiң мiнезiн айттыңыз. Менiң бiлуiмше, ел бiр заманда қой сияқты болған. Бiр қора қойды жалғыз қойшы "айт" десе өргiзiп, "шайт" десе жусататын болған. Бертiн келе, ел түйе сияқты болды. Алдына тас лақтырып "шөк" десең, аңырып барып қана бұрылады. Ал, қазiргi ел бұрынғы көр балалықтан, нашар, момындықтан сейiлiп, көзiн ашып келедi. Ендiгi ел жылқы сияқты болды. Аяз бен боранда, жауын-шашында топ не көрсе көруге шыдаған, жанын аямаған, қар төсенiп, мұз жастанған, етегiн төсек, жеңiн жастық қылған бақташы ғана баға алады. Жан ашыры бар, жақсылық пайдасы бар ғана кiсi бағады. Үшiншi, орысты айттыңыз. Халық үшiн де, өзiм үшiн де дүниенiң ең асылы бiлiм-өнер. Сол өнер орыста. Мен барлық тiрлiктен ала алмаған асылды содан алатын болсам, ондай жер жатым бола ма? Жатырқап, қашықтауым надандық болса болар, бiрақ қасиет болмас...– дедi. Құнанбай тыңдап болды да күрсiнiп қойды. Шарасыздық ажары бiлiндi. Бiрақ үн қатқан жоқ. Сөз осымен бiткен едi. Абай қоштасты да, жүрiп кеттi. Дөң басында ауыр оймен жалғыз отырып қалды Құнанбай қиналған күйде. Тағы жеңiлдi. Баладан ғана жеңiлген жоқ. Ендiгi өмiр мегдеп барады. "әлсiредiң, тозарлық шағыңа жеттiң" деп тықсырып кеп, шетке қағып барады. Өз баласының аузынан естiген үн, сол бiр – "дәуренiң өттi" деген суық сарынның қатаң лебi едi. Абайдың Ақшоқыға соға кететiн жұмысы бар-ды. Ордадан шығып, солай қисая жүрдi. Жол жоқ. Бiрақ қар жұқа болатын. Ербол екеуi сар желiп отырып, Есембайды бауырлап кеп, Тақырбұлақ тұсындағы жолға түстi. Бiр шақта, қаладағы оқудан қайтып келе жатып, ауылды аңсап, асығып шапқан көк жазығы осы едi. Қазiрде аппақ суық қар басқан. Алыстағы жоталар мен айналадағы өлкелер де панасыз, жүдеу. Айықпас ауыр мұңға батқан. Бұл күнде Абай көңiлiне панасыз, кем-тар көрiнетiн бар сахрасының, бар халқының күйi де осы реңдес. Бiр кезде нанғыш, таза бала жүрегi, барлық рақат, бақыт осы қырда, ауылда деп аласұрған болса, қазiр Абай қайта жортып келедi. Ендi, бiрақ сондағыдай үмiт, бақыт тiлегiн қаладан iздеп соны аңсап келедi. Бұл уақытта Абайдың жасы 24-ке шыққан-ды. Көз алдынан өзi шегiп өткен жылдардың бiрталай күйлерi шұбатылып өте бердi. Байқап қараса, өмiрдiң бiрталай қат- қабатынан, шытырманынан, бел-блесiнен өтiптi. Бiр шақта өрге басып, ендi мiне қияға қарай да өрлеп келе жатқан тәрiздi. Осындай өз тiрлiгiнiң бұраң жолын көрдi. Қияға қадам басқаны рас. Бiр күндерде жалаң құздың басындағы тақыр құм мен тастақты жарып, әлсiз нәзiк шешек атып, жас шынар пайда болған. Сондай бiр өмiр гүл шашқан. Ендi бұл күнде сол шыңға шыққан жалғыз шынар балғын тартып, жас қуатқа толыпты. Қазiр оған қыс пен аяз да, тiптi тау дауылы да қатер болудан қалған едi. 