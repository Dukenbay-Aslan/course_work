Құнанбай келген уақытта елдiң алды қыстаудан киiз үйге шығып қалған. Әр қыстаудың жанындағы тақыр көгалдарда аздаған ақ үйлер, қоңыр үйлер көрiнетiн. Кемпiр-шалы бар үйлер тамнан түгел арылып шықпай, жастар жағы ғана тынысы кең киiз үйлерiн көтерген тәрiздi. Жас қозы, бота, бұзаулар да әлi қораны жағалайды. Жазғытұрғы ауыл қолдан түлеткендей бiр түрлi бiр жас иiске, жас өмiрге толы. Әдемi реңдi, әлденеше түстi балапан қозылар, лақтар күн шуақта секiрiп, дамылсыз маңырайды. Үлпiлдек жүн, үлкен қара көздi боталар көрiнедi. Жылқы iшiнде ұзын құлақ, бұйра жүн, сүйкiмдi құлындар көбейген. Ересек тартқан, тез шираған бұзаулар да құйрығын шапшып ап, тынымсыз безiп, ортқып ойнайды. Осындай өрбiп өскен бар жанды, дүние тiршiлiктi даттайды. "Өнген, өскен жарастығы бiз". "Жоқтықтың барлыққа жiберген келгiнi бiз" дегендей шаттана жайнайды. Құнанбайдың екi аулы да Жидебайға жиылған. Әр үйде қысыр сауылып, жылтыр қара сабалар ертеңдi-кеш күрпiлдеп, пiсiлiп жататын. Жалғыз Құнанбайдың өз ауылдары емес, исi Ырғызбайдың, Топай, Жуантаяқтың да көп ауылдары Құнанбайды зор қошеметпен қарсы алды. Әлденеше күн сүйiншi тiлесiп шапқыласқан жақындар топ-топ болып, Құнанбайға келедi. Сәлем берiп, қонақ болып, қалың-қалың жиындарды өз ауылдарына ертiп барып, ертеңдi-кеш қонақ қылып жатты. Биылғы қыс жайлы боп, жақсы өткен. Сүр мол. Пiшенге байлаған, Құнанбайға сыбаға деп арнаған семiз қойлар, жұнттай жабағылар, арда емген тайлар да болатын. Малды ағайынның бiрталайы сондайлардан сойып, Құнанбайды барлық шеше, бәйбiшелерiмен, бала-шаға, туысқандарымен шақырады. Баласына айтқан көкқасқасын Зере сойған. Күнкенiң аулына апарып, Құнанбай өзi айтқан көкқасқасын да сойды. Бұл екi күнгi сойыс Құнанбайдың ел жиып, ру-руды жақынға, жатқа бөлiп, екшеп алуына қажет едi. Бейнет кешiп келгенде, алдынан шыққан кiм, шықпай қуанбай қалған кiм? Соны айыру үшiн керек. Осындай жиында үлкендi-кiшiлi рулардың атқамiнер, ақсақал, қарасақалы араласып жатты. Анау күздегi екi ұдай боп қалған Көкше сияқты ру-рудың басшысы Қаратай ендi Құнанбайдың алдынан шығып бауырына кiрiп алған. Күндiз-түнi тiзесi айрылмайды. Кешелер айдалды, жеңiлдi, ұлықтық, бектiктен айрылды деген Құнанбай, ендi осы аман келiсiнiң өзiмен, старшын боп келумен бұрынғы лақапты жалғанға шығарған. Сол жаймен қатар Мырзахандар айтып келген ерлiк ертегiсi де бұл өңiрдiң жас баласына дейiн түгел жеттi. Соның бәрiнiң үстiне мынадай көл-көсiр қонақасы, ұзақ жиын, жағалай сойылып жатқан ақсарбас, көкқасқалар құр ғана келiс қуанышы емес. Бұның iшiнде шеп жию, батамен табысу, ыдырағанды қайта құрау, құрсауын бүтiндеу – қысқасы, мерейiн тағы аспандатып асыру бар. Осындай сыртқа айбын, iшке медеу болған тойлар жарты айдай айықпады. Бұл кезде ел-елдiң бәрi де қыстауларынан көшiп көктемге, ойға қарай жөңкiлген. Ендi-ендi ғана ауыл-ауылдар арасы күзектегi сияқты қашықтаңқырап, бытырай қона бастаған. Күнде үйiлiп баса беретiн сәлемшi, қонақтар да саябырлады. Сол кезде Құнанбай үй iшiне, бала-шағасына еркiн тиетiн болды. Өртеңнiң бауырына қонып отырған Ұлжан аулына Құнанбай екi-үш күндей қонақтады. Күнкенiң аулы да осы арада жақын едi. Абай осы күндерде байқады: әкесiнiң сақал, шашындағы ақ көбейiп, бетiнiң ажымдары да молая түскен екен. Ұлжан үйiнiң түстiгiне Күнке, Құдайбердi, Айғыздар да жиылып отыр едi. Құнанбай Зереге қарап отырып, осы барлық туысына арнап аз сөз айтты. Онысы - ұзақ жолда көңiлiне көп келген мұң-уайымның үлкенi едi. Құнанбай өз басының жалғыздығын осы жолы қатты аңғарыпты. Аға, iнiде серiкке жарар медеу жоқ. Баланы ойласа, бәрi де жас. Және бiр өкiнгенi – көп баланы үйлендiрiп, немере сүйетiн шағына жетсе де, сол қызықты өзiне-өзi iркiп, кешеңдетiп кептi. Ендi сүйтiп, балаларының қызығын көрмек. Бұған Зере бастаған бар шеше қуаныш айтқаннан басқа түк қарсылық бiлдiрген жоқ. Қызық көру дегеннiң белгiсi не, арты не? Ол ер жеткен балаларды үйлендiру, содан әрi немере сүю. Толып жатқан, шексiз бақыт сияқты елестейдi. Әңгiме арасында Құнанбай: "Осы жолы құдайдан соңғы қуатым құдаларым болды. Адал достықты, шын бейiлдi солардан көрдiм" – деген. Атап айтқандары: Алшынбай, Тiнiбек. Онан соң Тобықты iшiнде тергеуге кетiп бара жатқан жолында Тасболат руының iшiнде Байтас басынан қатты тiлеулестiк көрiптi. Бұрын үй iшiне мәлiм емес едi. Өзi сол сапарда жалғыз байлаған байлауын бiлдiрдi. Байтастың жас қызы бар екен. Соны Оспанға айттырмақ бопты. Сүйтiп тентек Оспанға Байтастың Еркежан деген қызы қалыңдық боп аталыпты. Үй iшi, әсiресе, шешелер күлiп, мәз боп, Оспанның аяғына тұсау түскенiн өзiне естiрту, түсiндiру жайын ойлап күлiскен- дi. Осы байлаумен қатар, Құнанбай ендi Ұлжанның басқа екi баласы туралы да жаңалық айтты. Оның бiреуi – Тәкежан туралы. Былтыр ұрын барып келген Тәкежан ендi осы жақында үйленбек. Қайны болса, бар малын алған. Ендi несiне созады? Соның отауы түссiн. . Екiншi, әсiресе, осы отырған барлық үй iшiне шынымен үлкен қам болатын нәрсе - Абайды қайындату. Құнанбай осы жолы Алшынбаймен уәделесiп келiптi. Осы көктемге байласыпты. Рас, өзге құданың бәрiнен жолы бөлек Алшынбай. Оның үлкен достығынан басқа, өзi Арғынға белгiлi Қазыбек Тiленшiнiң Алшынбайы. Бұл атраптағы қазақтың одан үлкен аруағы жоқ. Сондай ауылға бала қайындату, әсiресе, ұрын жiберу осал қам емес. Мал- дүниенiң барлығынан да көп үлес, мол шығын шығару керек деген сөз. Бiрақ Құнанбайдың бұл байлауын да шешелер ақ тiлеумен қабыл алды. Тек Зере ғана: – Ел жайлауға шығып, арқа-басы кеңiген соң барған лайық болмаушы ма едi?– деп едi. Оған Құнанбай: – Оның рас-ау, бiрақ Алшынбайдың жазғы жайлауы ары шалқып, ұзап кетедi. Бару, келудiң жолы алыстап, мойны қашықтаған соң, жүрiс ауыр болады. Айдаған мал да күйзелiп жетедi. Қайындата баратын үлкендер бар, оған да ауыр. Және қыс жақсы бопты, мал тойынтам дейтiн емес, ажарлы мал осы күнде де бар. Ендеше, құдай бұйырса, осы бiр бестi-алтылы күн iшiнде қамданыңдар да, сапар шегiңдер. Өзiң барасың ғой. Төркiнiңе өзiң бастап бар балаңды!– деп, Ұлжанға бұйырды. Ұлжан бұны да жақсы қабыл алды. Осы әңгiме шыққан соң, үй iшiнiң барлық кеңесi, ақыл, мәслихаты сол Алшынбай аулына ұялмай, орнына сай қып бару турасында болды. Байлаған байлауын көп ырғап, көп көпсiте бермейтiн Құнанбай сол жерде баратын кiсiлер жайын, апаратын аяқты мал, жыртыс жайын, ақша, пұл, күмiс қазына жайын кесiп- кесiп, өзi айта бастады. Үй iшiнiң бұл жөнiндегi сөздерi қалай да болса, аз болған жоқ, ұзақ болған. Өйткенi, жыртыс болсын, толып жатқан ырым, iлу болсын, барлығын да осы арада бiр сөйлескен соң, екшеп алысу керек. Ұлжан соның бәрiн атап айтып, анықтай бастаған. Баратын қара малды айтқанда: жетпiс жылқы, отыз түйе аталды. Құнанбайдың құласы мен жиренi деп, жұрт аңыз қыла бередi. Алшынбай аулынан аяры жоқ. Сол себептi жылқының iшiне бiр құла айғыр, бiр жирен айғырдың үйiрi кiрсiн. Басы сол болсын дескен. Осыдан арғы үлкен әзiрлiктi тiлейтiн – жыртыстың бұл матасы. Оған дәл осы түнде Семей қаласына Ызғұтты мен Құдайбердi жүретiн болды. Қалада Тiнiбекпен ақылдасып отырып, төрт күннен қалмай барды алып, қайта жетуге бұйрық болды. Үлкендердiң осындай кеңестерiнде бала атаулыдан жалғыз Құдайбердi ғана бар-ды. Өзге балалар кейiн есiттi. Әрқайсысы өз басына арналған байлауды әр түрлi қарсы алған. Оспанға Айғыз бен Ызғұтты екеуi келiп отырып: – Саған қалыңдық айттырдық!– дегенде, ол басында ұқпай қалып, қайта сұрап: – Қалындық деген не? Қатын ба?– дедi. Ызғұтты бұған ұғындырып кеп, қалай көретiнiн сұрағанда, Оспан бөгелместен: – Е, алам... әкел! Маған қатын керек!– дедi. Абай өзiне арналған хабарды үнсiз ғана аңырып тұрып тыңдады. Iшi аса бiр суық нәрсеге қақтыққандай тiксiнiп қалды. Сол сәтте Тоғжан есiне түсiп, оның алдында қылмыс жасағалы тұрғандай сезiнiп едi. Абайға жаңа хабарды айтқан шешесi болатын. Ұлжан баласының мына пiшiнiн жақтырмады. Бiрақ iшiнен: – Ұялғаны шығар, – деп байлаған. Абай бiрнеше күн қатты толғанып, жапа-жалғыз ойланып жүрдi. Қалыңдық деген мұнда бар. Сол сияқты айттырған күйеу Тоғжанда да бар. Қайындамай, үйленбей қалу мүмкiн емес. Ата мен ананың әмiрiнде. Бармаймын деп айтарлық сылтауы жоқ. Бар жүрек, бар қиялы Тоғжанмен туысып тұрса да, мынау тұсауға көнбеске шара жоқ. Осындай iшi бiр жақта, сырты бiр күйде болған, аса бiр қиын, енжар күйде Абай қайнына аттанды. 