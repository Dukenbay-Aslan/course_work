Осы кештен жиырма күндер өткен мөлшерде Құнанбай елге қайтатын болды. – Құдай бұйырса, ертең аттанамыз. Жол жарағы сай болсын! Ошарылып бөгеп жүретiнi болмасын! Атқа ерте қонайық!- деп, Құнанбай, Қарабас, Жұмағұлдардан хабар таратты. Осы сөз шығысымен Құнанбайдың өз қасындағылар да және Жақып, Қаратай пәтерлерiндегi Тобықты атаулының барлығы да соңғы бiр күндi қарбаласпен өткiздi. Елге қайтудың хабары бұл топтың жас-үлкенiн тегiс сергiтiп, қуантқан едi. Әсiресе, елдi қатты сағынған Абай болатын. Ол соңғы уақытта Жидебайдағы шешелерiн, ауыл-аймағын түсiнде де көре беретiн. Барлық пәтерлерде бүгiн әбiгермен қатар, күлкi, қалжың, қуаныш та көп. – Жүремiз. Жақында қайтамыз!- деген сөздiң естiлгенiне бес-алты күн болғандықтан, бұл жұрттың ат-тұрманы әзiр-дi. Жалғыз-ақ Қарқаралыда ұзақ тұрғаннан берi мiнiлмей, жемде ғана тұрған семiз сайгүлiк аттары майланып кеткен болатын. Соңғы бiр жұма бойында сондай аттардың аз-аздап терiн алып, iшiн тарттырып, суытып, таң астырып, қыстың ұзақ жолына сартап қып алмақ қарекетi де болатын. Абайдың қайтар жолда мiнбегi "Аймаңдай " деген бiр қара жал, қара құйрық, сұлу құла ат едi. Аяңшылдан жол жорға боп кеткен, жүрдек, әсем, нағыз бозбаланың аты. Өзге үлкендердiң атымен бiрге бұл да бөлек бiр қорада бағылатын. Абай жүрiс хабарын бiлiсiмен Аймаңдай атты көргелi келедi. Маңдайының төбелi шын-ақ айдай боп жарқырап, басын шұлғи түсiп байлаулы тұр екен. Абай көптен мiнбей және көп күннен берi көрмей де жүрген едi. Атын да сағынып қапты. Таңертеңгi аяздан қырауытып тұрған жалы мен жонын бiр уыс шөп алып сипап, сүртiп тастады. Содан кейiн, көп үлкендердiң дағдысы бойынша, Аймаңдайдың жалын ұстады. Абайдың саласы ұзын, ашаң қолын Аймаңдай аттың қазiргi жалы кере түстi. Құла ат та қатты семiрiптi. Абай шегiне түсiп, бүйiрден бiр байқап қарап едi, жоны да жұмырланыпты. Үлпершек майы да бiлеуленiп, бiлiнiп тұр екен. Атына қайта жақындап кеп, мойнын құшақтап қысыңқырап тұрып: "Ертең емес, бүгiн-ақ, қазiр-ақ жүрсек еттi!" деп ойлады. Ер-тоқымды жайлы қып ерттетiп, қалың ат көрпенi баптап салып, тымақтың құлағын шарт байлап ап Абай атына мiнiп, қорадан шықты. Әрдайым тiзгiнiн созып жiберiп, басын шұлғып тастап көңiлдi аяңдайтын Аймаңдай, бүгiн тiптi жеңiл басып, дәл жел қайықтай лыпып тұр екен. Осы күнi кешке шейiн Абай атынан көп түскен жоқ. Жұмысы жоқ болса да қаланың шетiне бiр шығып кетiп, базарын бiр кезiп, Тобықтылар жатқан пәтер-пәтердi аралап жүрдi. Түс кезiнде әкесiнiң қасынан түстiк жеп, шай iшiп, қайта аттанып, тағы да базарға барды. Бұл жолы қасында Ызғұтты бар едi. Құнанбайдың ақшасы Ызғұттының жанында болатын. Ас уақытында Абай әкесiнен ақша сұрағанда, әкесi Ызғұттыға бұрылып: – Базарға ертiп бар да, шешелерiне, iнiлерiне алатын базарлығы болса, өзiң таңдап алып бер!– деген. Екiндiге шейiн Ызғұтты екеуi талай дүкендi аралап жүрiп көп нәрсе алды. Әсiресе, кәрi әжесi шайшыл, қағаз шайшыл болатын. Абай сол шайдан бастап, қант, кәмпит, мақпал, дүрия сияқты көйлек, қамзолдық нәрселер алды. Өзiнiң артына бөктерген үлкен қоржынның екi басы әбден сықап толған соң, содан асқан нәрселердi Ызғұттының қойны-қоншына тыққызып алып, кеш бата әкесiнiң қасына қайта кеп едi. Жүрер алдында өзге жұрттың да қам-қарекетi осы сияқты шаруалар болу керек. Ертең жүретiн Құнанбайды Майыр, тiлмаш, старшын, билер бүгiнгi кеште тағы басып жатыр екен. Абай әкесi отырған бөлмеде болмай, басқа бөлмеде, Қарабас, Ызғұттымен қоржындарын тiркеп, жолға әзiрленумен болды. Жатар уақытта ғана Құнанбай қасынан қайтқан Майырды Ызғұтты шығарып салып қайтып едi. – Мырзаның дүниесiн кiм қызықтамаған, ең аяғы пiскен бас Майыр да жаңа бiр қарбытып асап кеттi!– дедi. – Немене, мал алды ма, ақша ма– деп, Қарабас сұрастырып едi. – "Ұлықсың ғой, көрнектi боп жегiп жүр" деп, анау Берiкқарадан келген үш қара атты бердi. Ақшалай бес жүз сомды тағы асатты!– дедi. Соңғы күндер Құнанбайдың бергенi жалғыз бұл Майыр емес. Тiлмаш та бiрталай алған. Әсiресе, кешегi күнде қырық-елу қараны Алшынбай аулына да Майбасар мен Қаратайдан айдатып жiберiп едi. Абайлар жата бергенде, түнделетiп олар қайтып келдi. Ертеңгi жүрiстi бөгей ме деген солардың кешiгуi едi. Ендi олар да жетiптi. Осыдан екi-үш күн iлгерi, Майбасар Алшынбай аулына барардан бұрын Абайды тағы қажап көрген. Бiрақ, анада Абай өзiн күлкi қып, қатты тойтарып тастағандықтан, ендi туралап айтпай, қиялап кеп:" келiннен ұят болды-ау!" деп едi. Ызғұтты сияқты үлкендердi көмекке шақырып, соларға айтқандай боп айтып едi. Абай онда да:" бармаймын " деп, бiр-ақ қайырған. Сонымен қайынға бару әңгiмесiнен Абай арылған-ды. Құнанбайдың жүрiске байланғаны Абайды қазiр қайындатайын демегенi болды. Ендi ертең жүредi. Бiрақ төсекке жатып, ұйқыға кетер алдында Майбасарды қайта есiне алып, оның Дiлдә тұрған ауылға барып қайтқанын ойлап Абай ең алғаш рет өз қалыңдығы туралы құпия, ыстық бiр сезiмдi сезгендей едi. Бармады. Бiрақ көргiсi келушi едi. Қандай екен? "Иегi ителгiнiң тамағындай" деп Майбасар суреттеген, Абай көз алдына ителгi, қаршыға, тұйғын сияқты қырандардың сұлу мойындарын келтiрiп, шынымен сондай нәзiк, ақшыл тамақ иектердiң болатынын ойлады, бiр бүгiн емес мұның алдында да бiрнеше рет, Дiлдә жайын өзгеше бiр толқынмен ойлаушы едi. Барса нетер едi?– деп, әлдеқандай белгiсiз бiр қызумен ойы тұмандайды. Бiрақ Майбасардай қатаң, тұрпайы адамдардың мiнезi мұның ойындағы құпия сезiмiн аямай қылжақ ететiн тәрiздi. Олардың тiлеуi мен қақпайына еру – өзiн-өзi аямау. Қадiрлi, қасиеттi сырын былғау сияқты. Дiлдәны бұл iздейдi. Iздегенде "қайындау" деген сияқты ырым-жырымы көп, ыңғайсыздығы көп жолмен iздегiсi келмейдi. Ол ұялады! Сондықтан баруға бата алмайды. Осындай екi ұдайы көңiлмен көп аунақшып жатып ұйқыға кеттi. Ертеңiнде Құнанбай айтқандай-ақ ерте аттанысты. Әрбiр топ өздi-өз пәтерiнен жеке- жеке шоғыр болып шығып, қала сыртында тоғысқан. Қаладан Құнанбайды шығарып сала келген старшын, би, төрелер де көп екен. Жиыны жүз шамалы кiсi боп, бiраз тоқырап тұрысып, ақыры: "қош, қош, мырза! Жолың болсын! Сапарыңды оңғарсын!" дескен тiлектермен қалды да, Құнанбайдың отыз шамалы тобы Тобықтыға қарай тартты. Қарқаралыдан Шыңғысқа шейiн жүретiн жол ұзақ. Жердiң алыстығынан басқа, қар қалың, жол да ауыр болатын. Ой-қырдың баршасы да сiреу боп, қыс көрпесiн қалың жамылыпты. Арқаның дағдылы қатты желi биыл қыста да көп соққан. Кейде бiр жұма, кейде тiптi он күндей айықпай, ақ боран боп түтеп тұрып алған кездерi болған. Ақпан, қаңтар, бiрдiң айы – баршасы да қазiр Абайлар жүрiп келе жатқан сар дала, қоңыр адыр, сай-сала, қорық-қойнауларға өздерiнiң ақ ирек, саргiдiр омбыларын, оқаптарын, мұздақ жалтырларын жапқан көрiнедi. Қарлы оюлар, ышқынып соққан жел iздерiн дәлелдейдi. Даңғыл қара жол жоқ. Көп аттылар, тегiс қатар жүру былай тұрсын, тiптi үш салт аттының қатар жүретiн жерлерi де оқта-текте кездеседi. Сол себептi барлық жүргiншi қайтқан тырнадай, ұзақ салқар көштей боп, ылғи шұбалып, тiзiле жүрiп отырады. Жолаушылардың маңдай алдында Құнанбайдың өзi. Астында семiз сары жорға аты бар. Арт жағы тегенедей жұмыр келген, ақ жал, сары жорға ат көп жорғадай күдiс емес. Қабырғалы, жазаң және зор болатын. Құнанбайдың қалың жылқысының iшiнде әрдайым ұзақ жолға, әсiресе, қысқы жолға мiнетiн аты осы едi. Үстiнде қара құлын жарғағы бар, күмiс кiсе буынған, қара мақпалмен тыстатып, қызыл түлкi тымақ киген Құнанбай сырт жағынан қарағанда тiптi зор, көрнектi едi. Қара жарғақ сары атқа жақсы жарасады. Тайпалған қатты жорға өзге жүргiншiнiң бәрiн сар желдiрiп келедi. Абайдың Аймаңдайы кейде Құнанбай жүрiсi баяуласа, жол жорғасын салады да, сары жорға қатты тайпалып кетсе, амалсыздан желе жөнеледi. Желiсi бiр түрлi қатты, мазасыз. – Ойпыр-ай, желiсiнiң қаттысы-ай! Дәл бiр бөренеге мiнгiзiп қойып, солқ-солқ ұрып отырған сияқты, – деп, Абай Қарабасқа Аймаңдай аттың жүрiсiн шағып қояды. Шынымен алғашқы күнгi жүрiсте Абайдың iшi-бауыры солқылдап, етегiн де қымти алмай, икемi кетiп отырды. – Iштеңе етпейдi. Аздан соң етiң қатып, үйренiп аласың. Етегiңдi қымтап отыр!..– деп, Қарабас ақыл айтып қояды. Абайдың еркiне салса, асықпай жол жорғамен жүрер едi. Бiрақ елге жету үшiн бiрнеше күндi санап ап, сол мөлшерде жетем деп тартқан Құнанбай жүрiс шамасын өзгеге билететiн емес. Жолды-жолсыз жердiң барлығында суыққа қарсы қасқарып ап, топты бастап келе жатқан себебi де сол. Әншейiнде аямайтын атшылар мен шабармандарды да алдына салмайды. Осы жүрiс бiр бүгiн емес, талай күндiк жолдың бойында үнемi осылай боп отырды. Бiрақ күндiзгi уақыттар Құнанбай асығып, суыт жүргенмен, жолдағы белгiлi-белгiлi ауылдарға кеп түскенде үнемi тез аттана алмай қалады. Жол бойындағы Шұбартау, Абралы, Дегелең, сонан соң Шыңғыстың батыс жақ сiлемiндегi Тобықтының шетi болсын, баршалық қоналқаға түскен ауылдары Құнанбайды қажыдан келе жатқандай қарсы алады. Бәрiнде де ақсақал, атқамiнер молда, сопының аузында:"мешiт, мешiт". Кейбiр жағымталсыған кәрiлер:"қарадан хан тудың!" деп, "қырғында қылау салмай шықтың!" деп, "қоңыраулы бұйра нардай болдың?" деп, көпе-көрiнеу қошемет, жорғалық та iстейдi. Құнанбай аттанып кеткенге шейiн мұндай ауылдар "құрақ ұшып", қалбақ қағып күтедi. Жол бойындағы осы бiрталай ауылдардың атқамiнер адамдары Қарқаралыда дәл қыс iшiнде Құнанбай алдында болып, дау-шарын бiтiрiп қайтқан екен. Ақы төлеуiн, айып- анжысын алып, есебiн айырып, егескен жерлерiнен Құнанбай арқылы өш алғандары да бар екен. Шұбартау, Абралы iшiнде төрт-бес жерде осындай ауылдар Құнанбайды аттандырар кезде, оңашарақ шығарып ап, жүрiстен бөгеп, жасырын сөйлеп те қалады. Және сондай ауылдың барлығынан жетек аттар, ту биелер қосылып қалады. Осындай олжадан түскен екi қара жорға, бiр қызыл ат, тағы үш торы ат, қазiрде Қарабас сияқты атшылардың жетегiне iлесiп жүретiн болды. Абай бұл жетектерге таң қалса да, алғашқы күндер көңiл бөлiп, мәнi-жөнiн ескерген жоқ. Бiрақ iлгерi жүрiп, Тобықтыға қарай басқан сайын осы жетек молая бердi. Әрберден соң қосарына жетек ат алмаған жүргiншi бiрен-саран-ақ боп қалды. Тобықты шетiне iлiнер кезде осы жылқылардың саны он беске жетiп, ендi жетек емес, топталып, жеке айдалып отыратын болды. Мұның бәрi аға сұлтан сапарының "олжа мен сыйдан қоюланып келе жатқанына" айғақ едi. Құнанбай аулында дәл осы күнде құмалақ салған кiсi болса, жүргiншiлердiң:" бүйiрi тоқ, қанжығасы берiк, қос-қосардан олжасы бар!" дер едi. Жорыққа аттандырған барымташыға түсетiн құмалақ бұларға да түсер едi. Қоналқа жерде бөгелгенi болмаса түстiкке аялдамай, күндiз баласында үнемi суыт жүрiп отырған топ Қарқаралыдан шыққанына жетiншi күн дегенде Шыңғыс тауының батыс жақ тұмсығына кеп iлiндi. Осы жетiншi күнi Құнанбайлар Төлепбердi мен Қамысбай, Бурахан – үшеуiн қуып жеттi. Абай олардың неге бұрын кеткенiн бiлген жоқ-ты. Алдағы бiр сар жотадан қалың жылқы айдап бара жатқан топты көргенде, Майбасар: – Әне, анау сол бiздiң жiгiттер болар!– деген. Айтқандай сол жаңағы үш жiгiт Құнанбайдың мал айдатқан адамдары екен. Олардың алдында жүз қаралы жылқы бар. Өңшең бiр төңкерiлген доға жал ту бие мен ылғи iрiңдей, iрiктi аттар екен. Қарабас айдап келе жатқан он бес ат та осыған қосылды. Құнанбай жылқы ортасына кеп, айдаушылармен сараң амандасты да, азын-аулақ бөгелiп, тұрып қалған едi. Абай қатты бiр күдiк ойлап, Қарабастың қасына келiп сұрастыра бастады. – Бұл не қылған жылқы? Кiмнiң жылқысы өзi? – Е, олжа, әкеңнiң олжасы емес пе? – Олжа не? Кiмнен алынған? – Өй, тәйiр, баламысың? Әкеңнiң қол астына қараған халық аз ба? Қарқаралыда күнi- түнi басып жатқан қара нөпiр ел кәне. Сондағы еңбек үшiн ақы алмай ма? Текке iстей ме?– дедi. Абай бұдан әрi сұраған жоқ. Бiрақ барлық өзгеше жайды ұғынып, өз-өзiнен қысылды да қып-қызыл боп кеттi. Дәл қасында жүргенмен, мынау әкенiң, мынау барлық үлкеннiң қиын сырын сезбеген екен. Шөже есiне түстi... "ортасын дарияның қарға шоқыр..." деп едi. Шөже Құнанбайдан алыс, шалғай жүргенмен, бар сырды бiледi. Бiлгендiктен соны айтқан екен ғой. "Не деген ұят?" деп, Абай көңiлi, әсiресе, Шөжеден ұялғандай болды. Жүргiншiлер тағы да соқтырып жүрiп кеттi. Абай желiп келедi. Бүгiн бұлар Қарашоқыдағы Күнкенiң аулына да жетпек. Туған-туысқан баршасын осы кеште көредi. Бiрақ көптен асықтырған сағыныштың өзi де Абайдың жаңағы ауыр сезiмiн айықтыра алмады. Ойлап, бойлай берген сайын тағы талай құнсыз iстер тапты. Алшынбай аулына жiберiлген елу қара да осы шоғырдың бiр бөлегi. Қалыңмал. Абайға әперетiн келiннiң қалыңмалы да бұлдырдан. "Иегi ителгiнiң тамағындай" деп қызықтырған, асықтырған қалыңдық? Дiлдә! Мұның жары! Не боп барады! Көңiлдегi қандайлық күнәсыз дүние кiрленiп, жүдеп, нәрсiз боп барады. "Жар! Деген ат та соншалық жазықсыз қалпынан, қасиеттi орнынан осындай боп қор болады екен!" деп ойлады. Абай өзi үшiн де, Дiлдә үшiн де наразы боп кеттi, наразы ғана емес, ашулы едi. Парақорлық _ кiтап айтатын күнәның үлкенi. Парақорлық бұрынғы Кеңгiрбай сияқты атақты бидiң де сүйегiне басылған таңба едi. Өшпес мiнi, кешпес сұмдығы сол болатын. Ол, әсiресе, қысылған жандардан, жазықсыз жұрттан түсетiн жем. Көпшiлiкке айтқызсаң, Барлас, Шөжелерге айтқызсаң – ол ең бiр кешiрiлмейтiн күнә. Абырой, атақ әперiп отырған "құдай үйiнiң" өзi де көптен-көп осындай малдан салынбады ма екен? Парадан жиылып та мешiт боп қалқиып тұрады екен. "Арамнан салындым" деп қаусап қалмайды. Оның iшiнде де құдай аты аталып, пайғамбар атынан "құтпа", "уағыз" сөйленедi. Сәлделi имам көзiн сүзiп, "тәбәрәктi" созып, " Бұқар мақамын күңiрентедi екен. Жақсы көрдiм деген баланың, жақсы тiлеумен айттырдым деген келiннiң ақ тiлеуi, ақ күмбезi де жем-парадан үзiк жамылып, жем-парадан шымылдық тiгiледi екен". Осы күнi кешке Қарашоқыға жеткенмен Абай әке қасында, Күнкенiң аулында, қалған жоқ. Қасына Жұмағұлды ертiп ап, Жидебайға қарай асыға жөнелiп, жол бойы ылғи шауып, жортып отырды. Терезе түбiнен қатты жүрген аттылар өтiп, ауыл итi шабаланып үрiп қоя берген уақытта үйдегi шешелер ояу едi. Кешкi астарын iшкен де жоқ екен. Бойы ұзарып, iрiлеп қалған, бетi тотыққан бала жiгiт сәлем берiп кiрiп келдi. Байсалды бiр үлкен жолаушыдай боп, қалың киiм киген. Салмақпен басады. Осындай тұтқиылдан Абай кеп кiргенде Жидебайдағы үлкен үйдiң iшi қатты қуанып, шу етiп: – Абай! – Абайжан! – Қарағым! – Қоңыр қозым! Абайжан!– деп дабырлай сөйлеп, ерекше шат боп қарсы алды. Үй iшi тегiс аман-сау! Әжесi мен шешесi күйлi! Екеуi Абайды кезек-кезек сүйiп жатыр. Оспан да ұйықтамапты. Айғайлап қуанып кетiп, секiрiп-секiрiп түстi. Өзiн-өзi санға шапалақтап, ойнақтап жүр. – Әпкел, базарлығыңды әкел! Тәттiң кәнi? Берсеңшi шапшаң?– деп Абайды шешелерiмен де, Ғабитхан, Тәкежандармен де амандастырмай асықтырып жатыр. Қойнын тiнтiп, қалталарына қол жүгiртiп, қайта-қайта: – Әпкел! Бол ендi – деп дегбiрсiзденiп қояды. Осыдан үш-төрт күн өткенге шейiн Абай үйде болды. Ешқайда қыдырған жоқ. Әсiресе, әке қасына барған жоқ. "Қарашоқыда қалың жиын бар екен. Күнкенiң аулын қонақ басып жатыр екен. Мырзаға сәлем бере, амандаса барған ел ұшан-теңiз екен" дескен хабарлар Жидебайға күн сайын келiп жатты. Бұл ауылдан Құнанбай қасына кеткен Тәкежан ғана болатын. Ол Абай келген күннiң ертеңiнде Жұмағұлдан олжа жылқылардың жайын есiтiп: – Ылғи сайгүлiк аттар дейдi. Бар жақсысын тағы да Құдайбердi таңдап, меншiктеп қояды, – деп Күнкеден туған ағасы Құдайбердiден жақсы аттарды қызғанып, – таңдаулысын алам! Алып келем! Осы жолы ма? Көрер-ақпын!– деп, асыға жөнелiп едi. Сол кеткеннен әлi қайтқан жоқ. Абай бұл күндерде екi шешесi мен Ғабитханға Қарқаралыда көргендерiн, сезгенiн көп-көп әңгiме қып айтып жүрдi. Кейде мұның әңгiмесiн тоқал шешесi сұлу Айғыз кеп тыңдайды. Бөжеймен болған татулықты да айтты. Бiрақ бала беру жайын бiлдiрген жоқ. Ол өз iшiнде жатқан ауыр күдiктiң, Абай мынау аналардың қуанышпен қарсы алған күндерiн мұңайтқысы келмедi. Бұл аналар әкеменен не деседi? Оны көрер, әзiрше Абай аузынан естiгенде ең алғаш сезерi, айтары – ашу, күйiк болуға мүмкiн. Ондайды мезгiлiнен бұрын шығарып Абай қайтедi? Ендеше қинамай тұра тұру қажет. Абай Жидебайға келетiн күнi осы жайды ойлап ап, жанындағы Жұмағұлға да:"бұл ауылға айтпай-ақ тұра тұр" деп тапсырған. Осымен төрт-бес күн өткен шамада: "Бөжей де келiптi" деген хабар жеттi. Құнанбай сол қарсаңда Жидебайдағы үйiне Қарабасты жiберген екен. Сол Зере мен Ұлжанға кеп: – Мырза сәлем айтты, ертең көп кiсiмен осында келедi. Және Бөжеймен бас қосып табысатын осы үй, осы үйдiң қара шаңырағы бопты. Мұнда Бөжей, Байсалдар да келедi. Осыған қам iстеп, күтiп алсын деп тапсырды!- дедi. Ұлжан ол хабарға сасқан жоқ. Айғыз екеуi екi күндей қам iстедi. Үлкен-үлкен теңдердi шешiп, қымбат кiлем, әсем тұскиiз, алаша, көрпелердi алып, Зере отырған үлкен үйдi де, қонақ үйдi де, Айғыз үйiн де жақсы жасап қойысты. Астау-астау бауырсақ пiсiрiп, қой үйтiп, құрт ездiрiп, астарын да ықшамдады. Бiрнеше қарындағы сары майдың iшiнен тұзы дәл, дәмi жақсы, түсi асыл майды таңдап ап, сондай қарынды әдейi арнап бұздырды. Келесi күнi айтқанындай Құнанбай, Бөжейлер бар нөкерлерiмен тұтас кеп, ошарылып қалды. Бөжей үлкен үйге кiргенде, Зере орнынан тұрып, қарсы барып бетiнен сүйiп жылады да: – Қарағым, бауырың суып, қатыбас боп кетпедiң бе? Балам сен едiң де, анаң мен емес пе ем?..– дедi. – Алда жарықтық-ай! – Алда бақыр анамыз-ай!..– десiп, Байдалы, Сүйiндiк сияқты Бөжейге ере келген кiсiлер де босаңсып едi. Бөжей де шынымен шiмiркендi. Зеренi құшақтап, қысып тұрып, қатты күрсiндi де, қолымен ақырын ишарат қып орнына отырғызды. Өзi де Зеренiң қасына отырып қалды. Аздан соң үндемей отырып, басын изеп, осы үйдегi балаларды көрдi. Абай әжесiнiң төменгi жағында отыр едi. Бөжей ең алдымен соны шақырып ап, бетiнен иiскеп, содан кейiн Оспан, Смағұлды да беттерiнен сүйдi. Зере мiнезiне орай етiп iстеген туысқандық жауабы. Бөжей шынында бұл үйдi бөлек бағалайтын. Құнанбайдың ғана үйi емес осы бiр атаның ортақ үйi және жалпыға мейiрбан, момын, адал үй деп санаушы едi. Бөжейлер жайласып отырғаннан кейiн осы бөлмеге Құнанбай да кеп кiрдi. Қасында Қаратай, Майбасар, Құлыншақ сияқты нөкерлерi көп екен. Абай Бөжей мен өз әкесiнiң беттесiп отырған пiшiнiн көруден ұялғандай. Өзiнен өзi именiп төмен қарады. Үлкендерге орын босату керек. Соны сылтау қып, бұл үйден шығып кеттi. Осымен бұл кеште де, ертең таңертеңгi аста да әкелерiнiң үстiне кiрген жоқ. Жай сырттан, шешесiнен сұрастырғанда, Бөжей мен Құнанбай көп үндеспей, шешiлiспей, сыпайы ғана сыйласты дегендi есiттi. Ертеңiнде Бөжейлер жүрер кезде Абайдың Қарқаралыда естiген жат сөзiнiң шешуi жеттi. Өз үйiнде жер бауырлап жылап, Айғыз жатыр екен. Қарабас мұның қолынан Кәмшатты алып, шарт киiндiрiп, үлкен үйге апарыпты. Екi көзi қарақаттай жайнаған, аппақ Кәмшат, мұндағы барлық үлкендерге: – Аға, ата! Ата... Аға!.– деп, кiшкентай нәзiк саусақтарын созып, жалт-жалт қарайды. Мұның әлдеқандай жалынышты түрiн көруге шыдамай Ұлжан шығып кеттi. Үнсiз жылап, бүктүсiп Зере қалды. Үлкендердiң арасынан аяз лебiн сезгендей боп Абай да атқып шығып кеттi. Құнанбай босаңсыған пiшiндердiң барлығына жалғыз көзiн оқтай қадап, атып жiбергендей қарайды. Қарқаралыдағы байлау бойынша, мұның Айғыз қолынан тартып алып берiп отырған баласы осы. Үй iшiнде түк өзгерiс сезбеген, бұрынғысынша былдырлаған Кәмшат, тысқа қарай бiр бөтен, үлкен кiсi ала жөнелгенде ғана шошынып едi. – Апа! Апа! Әже!..– деп, шырылдап қоя берген. Кiшкентай жүрегiн қорқыныш қысып, зар қаққан бала дәл бiр от басып алғандай шыр-шыр етедi. Осы зарлаған үнi Бөжейлер аттанып ұзап кеткенше басылмады, алыстаған сайын, отқа өртенiп, не суға жұтылып бара жатқан жанның зарындай боп, ызың-ызың естiлiп тұрды. 