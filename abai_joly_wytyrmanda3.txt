Жидебайға қайтардың алдында Абай әкесiнен көшi-қон жайын сұрастырған. Құнанбай үлкен аулына тез көшсiн деп бұйрық бердi. Бiрақ биылғы көш жолы жылдағыдай емес. Бұрын Құнанбайға қараған ауылдар осы Қарашоқы тұсына жиылып ап жайлауға қарай жөнелгенде, Шыңғыс тауынан Бөкеншi асуын басып асушы едi. – Қазiр бұл тұсқа келмей, Қарауыл өзенiн өрлеп барып, Ақбайтал асуынан асыңдар!- дедi. Және жазғы жайлау сол асудың тұсымен баратын Бақанас суы болды. Бақанас, Байқошқар – бұл өңiрдегi Тобықтының ең үлкен өзенi. Шыңғыс сыртындағы мол жайлаудың ең үлкен өзенi. Шығыс сыртындағы мол жайлаудың ең арғы шетi сол екi су. Бiрақ Құнанбай ауылдары бұрын Байқошқарды қоныс ететiн де, Бақанас өзенi Көкшеге тиiстi едi. Қаратаймен қырбай болғандықтан, Құнанбай Көкшенiң жайлауына ортақ болғысы келгендей. Бұның ар жағында бiрталай есеп бар. Осы жазда Жiгiтек, Бөкеншi, Көкше боп тағы да қайтадан бас құрасатын сияқты. Кешегi Байдалы айтқан сәлем тегiн емес. Астыртын шеп бiрiктiрiп жатқан елдiң дақпырты тәрiздi. Ендеше солардың әр алуан шиырын, сыбыр-жыбырын бiлiп отыру үшiн Құнанбай өзiне қараған елдiң бiразын, дәл сол елдiң арасына таман кiрiстiрiп жiберу керек. Жайлау аралас болса, қыдырыс-жүрiс аралас болады. Сыбаға, қонақасы аралас болады. Сүйтiп мал басы түйiсiп отырса, ел тарту оңай. Ал, мұндай есепке Зере отырған үлкен үйдiң барғаны жақсы. Бұл көп Тобықтының үлкен санайтын, күтетiн үйi. Және Күнкедей емес, Ұлжан қонағуар, кең бейiл, мырза. Оның асы мен көлiгi, өң шырайы адамды дос етедi, тарта бiледi. Iшiне қан қатқан, сонау қатты жаулық болмаса, ет пен терiнiң арасында жүретiн уақ-түйек өкпенi жуып- шайып отырады. Осының бәрi Құнанбайға ел әпередi. Ақбайталды басып, Бақанасқа қарай көшiңдер! Бөкеншi, Көкшеменен қоныстас болыңдар!"– дегендегi Құнанбайдың iшкi есебi осы болатын. Абай әке есебiн бiлген жоқ. Тек өз аулының жекеленiп көшкенiн лайықсыздау көрсе де, iштен аса құпия түрде бiр қуаныш сездi. Қарауылды өрлеп көшу, Бақанасқа шейiн бару жаз бойы Сүйiндiк аулыңа жақын жүру деген сөз. "Өмiрi қосылмас-ай жуықтамас-ау!"– деген өмiр соқпағы ендi мұны күтпеген кезде Тоғжан ұясына жақын апарды. Соңғы күндердегi барлық жеңiл, ауыр сезiмдердiң баршасының қатарында Тоғжан бейнесi жас жiгiттiң көз алдынан кеткен емес-тi. Абай толқыған қуанышын жасыра алмады. Әкесiне белгiсiз себептен қып-қызыл боп өзгерiп кеттi. Құнанбай бұл өзгерiстi байқаса да себебiн сұрамады. Әрине, Ақбайталға қарай көшуге Абай қарсы болған жоқ. Жалғыз-ақ өз топтарынан бөлегiрек жайлайтын болған соң, жалғыз ауыл кету тағы қолайсыз. Соны ғана ескерiп едi. Құнанбай бұл жағын да топшылап қойған екен. – Жалғыз ауыл болмайсыңдар. Неге жалғыз ауыл боласың? Тiптi сол Жидебай, Мұсақулдағы Көлқайнар, Шүйгiнсудағы Ырғызбай, Жуантаяқ, Қарабатырдан кем қойса, он ауыл сендерге ере көшедi. Бәрiне де сәлем айтам!– дедi. Жуантаяқ, Қарабатыр дегендерi Құнанбай ауылдарын жағалап жүретiн, қысы-жазы бiрге көшетiн момын көршiлер едi. Абай оны да мақұл көрдi. Осымен Жидебайға қайтып кеттi. Тоғжанды тағы көру үмiтi Абайдың Қарашоқыдан алып қайтқан зор олжасы сияқты. Жол бойында бар дүниенi ұмытып, бiр Тоғжанның елесiн көз алдына келтiрiп, нелер ыстық қиялға батты. "Өмiрдегi ең бiрiншi жалғызым, барым " дегендей неше түрлi еркелеткен нәзiк сөздер өз-өзiнен сан рет айтылып келедi. Жас жүрегi соғып қана қоймайды, қазiргi Аймаңдай аттың асығыс дүсiрiндей дүбiр шығады. Бұл шақтағы барлық сезiмi құр ғана жас тiршiлiк белгiсi емес, кеуде тола лаулап жанған жалындай. Қарашоқыдан Жидебайға шейiн қатты жортып жүрiп едi. Екi аулының арасында дәл осы күндей шапшаң жеткен күнi жоқ. Қалайша оп-оңай келiп қалғанын өзi де байқамады. Жидебайдағы ауыл да киiз үйге тегiс шығып алған екен. Биыл Қарауыл суы мол боп тасып, Жидебай, Мұсақұл үстiндегi кең қорық көк жайқын қалың шалғын боп келе жатыр едi. Көп үйлi ауыл кеш мезгiлiнде бiртүрлi бейiлдi, қоналқаға көңiлдене шақырып тұр. Ауыл айналасы қалың қой. Қозы жамырап, иттер үрiп даңғаза боп жатыр екен. Абай үлкен үйге түстi де, шешелерiмен амандасып болған соң көшi-қон жайн айтты. Жылдағы әдет бойынша бұл ел әуелi бауырға қарай, көктемдiк қоныстарға барушы едi. Ұлжан солай көшермiз деп, қыстауда қалдыратын жүктерiн, қоймаларын сайламаған екен. Жайлау биыл ерте көктедi. Шыңғыстағы ел бауырға көшпей, жайлауға асығып отыр. Сондықтан бұл ауыл да дүрмектен қала алмайды. Ол жағын Ұлжан ұқты. Бiрақ, баласы ойлағандай тез көше алмайтынын бiлдiрдi. Үй iшiн жеңiлейту, теңдер буғызу, жатақшының жазғы күнiн бейқам ету, баршасы да бұл ауылды не қылса да бес-алты күн бөгемекке керек. Абай өз iшiнен: "Сүйiндiк ауылы сыртқа кетiп қалады, жеткiзбей ұзап кетедi-ау" деп тынышсызданып едi. Шынында сыйлас ауылмен немесе достас жандары бар ауылмен қатар көшкен қандай қызық. Ертелi-кеш бiрге көшiп, бiрге қонып отырса, күндiз-түн көрiсе жүрудiң сылтауы көп. Бiрақ шешесiнiң байлауы жаңағыдай шаруа жағына келгенде, бұзылмайтын байлау болады. Ондайда Ұлжан Құнанбайдың айтқанын да орындамай, өз билiгiмен кететiн. Көңiл қаншалық қиял құшып, аласұрса да, Абай амалсыз көндi. Кешкi астың алдында Абай Зере мен Ұлжанға Кәмшат жайын айтты. Естiгенiнiң ешбiрiн қалдырмай қатты айтты. Жыласа да, күйзелсе де, шешелердi аяймын деп Кәмшат жайын бүркеу мүмкiн емес. Зере күрсiнiп, күңiренiп кеп, Құнанбайды жерледi. Ұлжан үнсiз, жым-жырт, қиналып отырып-отырып Абайға: – Осы естiгенiңнiң бiрде-бiрiн Айғызға айтпай тұра тұр. Онсыз да қан жүрегi қақ жарылып жүр ғой. Бүгiн таңертең:" түс көрдiм, Кәмшат жер ошаққа жығылып қалып, үстi- басы лаулап жанып барады екен " - дедi. Сүйiндiктiң қатыны аналық мейiрiмi бар кiсi. Бәрiнен де соның айтқаны тек емес қой. Шыңғысқа жетейiк. Сонан соң өзiң қасыңа бiр ересек кiсiнi ерт те, тура Шырақтың аулына барып, Кәмшатты өз көзiңмен көрiп, бар жайын бiлiп кел. Айғызға содан кейiн айтып, әкеңмен шындап сөйлесейiк, - дедi. Байлау осы болды. Сол кештен он шақты күн өткен шамада Құнанбайдың үлкен аулы Ақбайтал асуынан асып барып, Шыңғыстың сыртындағы Жiгiтек, Бөкеншi жайлауы болған Қопаның аузына қонды. Құнанбайдың айтқанындай он шақты ауыл боп көшiп келiп едi. Дәл бүгiн осы қонысқа жеткенше бұл ауылдар өзге Шыңғыс бөктерiнен көшкен Бөкеншi, Жiгiтектi қуып жете алмаған. Ең шабан көшкен ауылдар болған-ды. "Алғаш үлкен ауылдың ерулiгi" деген табақ-табақ еттер, саба-саба қымыздар, көп- көп қыдырушы қатындармен iлесе келiп-келiп қалды. Құнанбайға жұрттың көңiлi әр алуан болғанмен, ежелгi салт-машық бойынша бұл өңiрдегi ағайын Зере отырған үйдi жатсынған жоқ. Бiрақ сыбаға мен ерулiк әкелушiлер көп болса да, бұл келгендердiң iшiнде Бөжей, Байдалыдан немесе Сүгiр, Сүйiндiктен келген белгi болмады. Келiп жатқанның барлығы момын ағайын. Араз-құразға ынтасы мен бейiлi жоқ, жай шаруаның ауылдары едi. Үй iшi келушiнiң барлығына ырза болды да, келмегендi санаған жоқ. Жалғыз Абай ғана өз iшiнен әр мiнездiң мәнiн өзiнше жорыды. Шешелерiне берген уәде бойынша Абай Бөжей аулына баруға асыққан. Қопаға қонған күннiң ертеңiнде қасына Ғабитханды ертiп, солай жүрiп кеттi. Бөжей аулы Қопаның аузынан алыс емес. Батыс жақтағы көк қырқаның астында Саркөл деген тұщы көлдiң басында. Түс шағында екi жас жiгiт сонда келдi. Саркөл жағасында жағалай отырған ауыл көп екен. Бөжейдiкiн сұрастырғанда, бие қайтарып жүрген асау тайлы бала тап орта тұстағы он шақты үйлi ауылды көрсеттi. Бұл бай ауыл емес, бiрен-саран ғана бозғылт үйi бар. Көпшiлiгi қоңыр үйлi орташа ауыл тәрiздi. Шынында Бөжей бай болған емес. Орташа, дөңгелек қана дәулетi бар едi. Абайлар Бөжей үйiнiң сыртына кеп, аттан түсiп жатты. Қазiргi уақытта бұл ауылда бiрде-бiр бөгде кiсi болмау керек. Кермеде де, белдеуде ерттеулi ат жоқ. Жиын болса, көлдiң арғы шетiндегi ақ ауылда болу керек. Саркөл айналасындағы топыры көп ауыл сол тәрiздi. Жас жiгiттер Бөжейдiң өзiн де үйде жоқ болар деп топшыласып едi. Сол ойлары шын болды. Бөжей анау ақ ауылдағы жиында. Сонда түстенiп отыр екен. Аттарын байлап, ендi үйге қарай жүре бергенде Абай осы үйдiң iшiнде әлсiз үнмен жалынып жылаған кiшкене баланың үнiн есiттi. Ауру баланың жылағаны. Абай жүрегi жаман белгiнi сезгендей су етiп, қатты аянышпен шаншып кеттi. Үн дәл Кәмшаттың үнi сияқты. Абайлар үйдi айналып есiкке тақай бердi. Бiрақ дәл осы кезде жаңағы баланың жылауына ызаланған ұрысқақ дауыс естiлдi. Бар сөзi басқа ұрғандай ап- анық шығып жатқан Бөжейдiң бәйбiшесiнiң даусы. – Ырылдатпа! Ырылдатпашы анау көзiң ойылғыр жетiмектi!- деп, зекiп тастап, долы бәйбiше есiкке қарады. Киiз есiк ашылып, екi бала жiгiт кiрiп келген екен. Абайлар төрге шықты. Үлкен үйдiң iшi сыртындай жұпыны емес, жасаулы, кiлемдi, алашалы екен. Бiрақ салақ үйдiң белгiсi - сыпырылмаған, төрден олақ жиналған көрпе-жастықтан көрiнiп тұр. Үй iшiнде, төсек алдында ұршық иiрiп үлкен қара сұр қатын отыр. Танауы қусырылып, ернi қатты жыбырлаған қара қатын аса бiр ұрысқақ қатал жан сияқты. Биiк төсектiң бас жағында жер төсек бар екен. Соның үстiнде Бөжейдiң екi бойжеткен қызы кесте тiгiп отыр. Жасына жеткен қыздардың пiшiндерi - сұлу да, сыпайы да емес. Түксиген, сүйкiмсiз. Және шешелерiндей ашушаң, қатқыл адамдар сияқты. Осы төсектердiң бас жағынан Абайлар отырып, үй iшiмен ақырын ғана амандасты. Мажырасып қарсы алған үй iшi де болған жоқ. Жылаған Кәмшат екен. Ол қонақтардың оң жағында, бiр жаман жыртық, жаялықтың үстiнде бүк түсiп жылап жатыр. Басында жастық та жоқ. Тек бiр жаман жыртық шапанның жеңi жасталыпты. Кәмшат жаңа келген кiсiлердi танымады. Бiрақ үй iшiнiң қаттылығын осы жаңа келген жандарға шаққандай боп кемсеңдеп, дiрiлдеп, бiр түрлi әлсiз үнмен тағы жылады. Бұрын топ-толық, қызыл шырайлы, қарақат көздi Кәмшат қазiр сатқақ ұрғандай арықтап, құп-қу шөлмектей боп қалыпты. Қол-аяғы шидей. Бетiнде ғазап пен сор көлеңкесi бар сияқты. Кiрпiктерi ұзарғн. Екi ұрты кәдiмгi қайғы шеккен, аштық көрген үлкен адамдардың, бетiндей боп, тозығы жетiп, жиырылып тұр. Үлкейiп, алақандай боп кеткен қап-қара көздерiнен кесек-кесек жастар тамшылайды. Күтiмсiз, қор болған бала шын бишаралық қалпында жатыр. Осы жайды көрiп, болжай сала, Абай мен Ғабитхан екеуi қатарынан Кәмшатқа созылды. Бала танымай, терiс бұрылып, тартына бердi. Ғабитхан мынау көрген күйiне шыдай алмай: – Ей, мазлұма! Нилер ғазап көргенсiң сен бейгүнаh мазлұма!- деп, жылап жiбердi. Абай ыза менен азаптан, жанашыр мен қайғыдан қалтырап кеткендей. Үйдегi әйелдер мыналардың көзiнше сыр бермеймiн деген боп, анау-мынау жай айтып жатты. – Өзге бала сап-сау! Жалғыз оса бала бақырға бiр жаман iш ауру тиiп, толас таппай қойғаны!– деп, бәйбiше жайма-шуақтаған болды. – Iшiң ауырса, аузың тый дейдi! Бала неме бiле ме? Өзi кiшкентай түзеле берсе болды, кешке шейiн бар тамақты малшылайды! – Сүйтiп отырып қайтып жазылсын! Содан... Өзiнен... Ғой!– деп, екi қыз, топас түрдегi бiр кекселiк айтып жатыр. Абай бұл үйдiң iшiмен тiлдескен жоқ. Жанашыр мейiр жоқ, суық жандар, келген жерден-ақ Абай көңiлiне түрпiдей тиген. Бөжейдiң қатыны шай қойғызбақ сияқты боп қам iстей бастағанда, Абай: – Ішпеймiз, жүремiз!- дедi. Кәмшаттың мынадай тұтқында, аямас ғазапта жатқан бишаралығын көрiп отырғанда тамағынан ас өтер орын жоқ. Жұрт кiсi өлгенде: "бауырым, бауырым" деп жылайды. Өлген соң "бауыр" деп танығаны не қажет? Абай ендi бiраз отырса, Кәмшатты құшақтап, бауырына қысып жатып: "сорлы бауырым, жазықсыз бауырым!"– деп, зар шегер болса да, мынадай iшi дұшпандықпен қатып қалған көн көңiлдi жандардың алдында оны iстесе, адасқаны. Бiр есептен жаңағы екi қыздың сөзiне қатты ыза болып, намыстанып, талқан қып ұрысып- ұрысып кетер едi. Алғаш бiр ойлап, алқымына ашу тығылып келген күйi сол едi. Бiрақ ол мiнезi Кәмшат үшiн пайда емес. Қайта оның ғазабын арттыра түседi. Амал құрып отыр. Қатты сенделу үстiнде бәйбiше берген қымызды да iшпедi. Тiптi ұрттамастан жерге қойды. Кiмге кектенедi! Кiмдi кiнәлап ұрсады? Жалғыз осылар ма? Бұлар ғана емес! Абай осыны ойлап тез қоштасты да, Бөжей үйiнен шыға жөнелдi. Ерекше бiр ыза мен шер өне бойын кернеп алды. Кеш бата өз ауылдарына қайта жеткен уақытта Абай көңiлiнен осы күй бiр сәт арылған жоқ, бiр мысқал кемiген де жоқ едi. Үлкен үй мен қонақ үйдiң арасына тартылған кермеде Құнанбайдың ер-тоқымы ерттелген ұзын торы аты тұр екен. Қасында бiр-ақ бөтен ат бар. Әкесi бұл аулына жаңа келген тәрiздi. Оқшау келгенi жақсы болды. Абай Кәмшат арызын түгел жеткiзбекке нық бекiнiп, үйге кiрдi. Ойлағандай Құнанбай бүгiн оңаша келiптi. Қасында жорға Жұмабай ғана бар екен. Жiгiттер үйге кiрген кезде, осы үйге Айғыз да келдi. Ана жүрегi бiр жаманатты сезгендей бұны асықтырып, осылай жетектеп келген. Күндiз Абайдың Бөжей аулына кеткенiн Айғыз бiлетiн. Ол үйге кiрiсiмен көп бөгелмей Абайға қарап: – Не көрдiң, не бiлдiң, Абайжан? Бiлдiң бе әлгi сорға туған бейбақ бауырыңның күйiн?– дедi. Жалын атып тұрған шер үнi. Зере мен Ұлжан да Абайға осындай сұраулар берiскен жүзбен бұрыла қарасты. Абай әкесiне көз салып едi, үндемей, түйiлiп Айғызға аса салқын қарап қалған екен. Өзi күйiп келген Абай әке жүзiнен қаймыға алмады. – Көрiп, бiлiп келдiк. Кәмшат ауру. Әл үстiнде. Бiздi танымады. Бауыры суып, аямас қас көргендей барлық жанды... Не айтайын?– деп тоқтап қалды. Әкесiнiң алдында кiсi зарын да, өз уайымын да еш уақытта бүйтiп айтып көрмеген-дi. Құнанбай оқыс бұрылып Абайға суық қарады да, үндемедi. Әйелдiң бәрi үнсiз жылап, аh ұрып, күрсiнiп отыр. Түсiне ашу, көзiне жас толған Айғыз, дiрiлдеген үнменен: – Қарашығым, балапаным-ай, сормаңдай жетiмегiм-ай! Не қарғысқа ұшырап туып ең?– дей берiп едi, Құнанбай сол қолын шұғыл көтерiп қап:"доғар!" дегендей ишарат қылды. Қарғыс шарпуынан бетiн қорғаған сияқты қозғалыс. Мұның әмiрiнен жасқанып өскен Айғыз саябырлап қалды. Бiрақ сыбырлап сөйлеп, тұншыға жылады. Құнанбай ақырып: – Қысқарт ендi, басыңа көрiнгiр, не көрiндi, басыңмен кеткiр!– дедi. Айғыз жауап қайырған жоқ. Бiрақ Абайдың қасында отырған Ұлжан жаулығының ұшымен көзiн сүртiп: – Өртенсең де, үндемей өртен дегенi ме? Кәмшатты ойласа, бүгiн емес, көптен күңiренедi бұл жандар. Кiмге айтады? Қайда айтады?– дедi. Құнанбай оған да барын айтқызбай тежеп: – Жә, бiрiң бастап, бiрiң қостамай! Басалқы, басу айтады десе, о несi?- дедi. Ұлжанға Айғыздай зекiрген жоқ, кiнәлай сөйледi. Үй iшiнiң наразы үнiн осылай баспақ. Бiрақ онысына Зере болған жоқ. – Қорқытпа келiндерiмдi! О несi?– деп қатты зекiп қап, iлгерi жылжып кеп, екi қолымен жер тiреп отырып, баласының жүзiне аса суық қарады. Абай өз әжесiнiң мұндай қайратты ашуын бұрын көрмеген сияқты. Зере Құнанбайға әлi де қадала қарап, түйiлiп отыр. Құнанбай шешесiнiң ажарын сездi де, жуаси түстi. Көзi де шеше көзiнен тайқып кеттi. – Айында, аптасында бiр көредi. Арыз мұңын саған айтпай кiмге айтады? Қатты болсаң қасыңа бол! Досыңа, қатын-балаңа қатты боп, қайда барасың өзiң? "жер тәңiрiсi сенсiң" деп қошеметшiң айтсын! Бұл жерде, бұл мекенде сен мойныңдағы қарызы мол әкесiң, бiлдiң бе? Айтам ғой, "жер тәңiрiсiмiн" десең де, аяғың аспаннан салбырап түскен жоқ. Сен де бенденiң ұлысың, анадан туғансың. Менмiн сенi тапқан. Мынау аналар аналық зарын айтады. Кәмшат турасында күйзелтiп, күңiрентiп отырсыңдар, сендер, бiздi. Тап ендi емiн, тап ақырғанша! Құтқар анау қаршадай жетiмегiмдi!- деп, қатты бұйрық етiп тоқтады. Үй iшi үнсiз едi. Құнанбай тез жауап айта алмай, буылып қалды. Талайдан естiмеген үнiн есiттi; анасының үнi - ардың үнi боп, қатты қадалып тұр. – Қайтейiн? Мен қайтейiн? Кеше исi Арғынның игi жақсысы бұйырды!– деп, шешесiне арыз шағып бiр тоқтады. Абайдың аса терiс көргенi сол бұйрықтың өзi. – Рақым, мейiрбандық жоқ, не деген жаны ашымас қатыбас байлау сол байлаудың өзi? Тату етер байлау да емес. Көңiлге қату бiтiретiн байлау ғой және Кәмшаттан зорлықпен айырған Жiгiтектi мұндағы ана, бауыр қайтiп жақын көре алады? Мал алмай, мазасыз масыл жас баланы алғанға олар қайтiп ырза болады? Олардың рақымсыз, надан, топастарына салсаңыз. Кәмшаттың барлығынан да бес байталды артық көрсе қайтесiз? Ендеше, ортамыздағы ең әлсiз, ең пұшайман бiр ғарiптi қайда тастап отырмыз? Ит жемеге тастап. Отырғамыз жоқ па? Әкесiне Абай сөзi ұтықты көрiндi. Өзi тiптi ойға келмеген соны сөз. Бiрақ бұл баласы бiр беткей кетiп отыр. Қазақ жолы, ел салты емес, өзге бiр сүрлеуге түсiп кеттi. – Әй, шалағай балам-ай, көңiлiң түзу болғанмен, жолдан тыс жайылып отырсың ғой! Бағанағыдай емес, ендi мынау үйдiң iшiн күйзелткен жайды бiрге ойласқандай. Абайды "шалағай" десе де, ақыл кеңесiне алған сияқты. Және бұған жылы жауап айтқаны Ұлжан, Айғызға да жалына бастағаны тәрiздi. Анық соның белгiсi. Тағы бiраз үндемей отырып барып: – Ағайын жолы бұлай ма? Араз елдi жамастырам деп, қалыңға қыз да берiседi. Күң есептi, қатын есептi бередi. Бiз, берсек, ет бауыр бала қыл деп берiппiз. Қорлыққа бердiк пе? Тек сын Бөжей басында ғой. Бiле бiлсе, менiң балам оның баласы болмайтын несi бар едi? Жат деп, жау ұрпағы деп, дұспан көрiп кiрпiдей жиырылса, қарыз оның мойнында емес пе? Тiптi жазықты болсам, мен жазықты шығармын. Бесiктен шығарып, адам ұлы деп, соның бауырына берген балам жазықты ма едi? Қатын-қалаш, ауыл аймағына тым құрыса соны ұғындыра алмаса Бөжейдiң аяқтағы суға ағып өлгенi. Ғой!- дедi. Бұл сөзiнде Бөжейдi жеңер дәлелi бар едi. Абайдың өзi де өмiрiнде алғаш рет Бөжейден түңiлгендей боп қайтқан. "Қатыны ант ұрған болса, ең болмаса жөнге салса неттi?"– деп ойлаған. Бұл ойын бағана жолшыбай Ғабитханға айтқан-ды. Ұлжан мен Жұмабай және Айғыз боп Бөжейдiң қатынын кiнәлады. Ол жақтан жаңғыз аяқтап кеп жатқан суық қатал сөздердiң бiрталайын айтысып өттi. Айғыз тұп-тура аямай: "дұспандық етiп жүрген Бөжейдiң қатыны" деп байлады. Осының ертеңiнде Құнанбайдың сәлемiмен Бөжей аулына Жұмабай барып қайтты. Көршiлес, қартаң қатынның бiрiн Айғыз да Бөжейдiң бәйбiшесiне жiберген. Оған: – Балама өгейлiк қып отыр. Ақылы болса, ары болса, бүйтер ме едi? Күтiмсiздiкпен дерттi қыпты, - деген кiнәлар айтқызды. Жұмабай Бөжей аулынан түнерiп қайтты. Ол келгенде Абай барлық Бөжей жауабына түгел қанды. Бөжей қасында Байдалы, Түсiптер бар едi. Қатыны да Айғыз жағынан есiткендерiн жеткiзген-дi. Үй iшiмен, ағайынымен күңкiлдесiп алып, Бөжей Құнанбайға ашулы жауап айтыпты. – Құнанбай жаққан отқа менiң арым өртендi. "Жарасы жазылды, сынығы бiттi" дей ме екен? Не жаны жүр деп ойлайды екен шыбын кеудемде? Әлде өзгелер үйелменiмен өртенсе де, өзiмнен бұрау сынбасын дей ме? Құнанбайдан не шықты. Шашыраған бiр ұрығы ма? Сұрау салмай, мазамды алмай тек жүрсiн, күйдiрмесiн ағайын!– дептi. Үлкен ызаның сызы жатыр. Тоңы жiбiмеген араздық қайтадан тағы бiр рет: "Мен арылған жоқпын" дегендей жота көрсеттi. Құнанбай демiгiп тыныс алып, қап-қара боп кеттi. Бөжейдiң бұл жауабынан Абай да қатты түңiлген едi. – Адамшылық рақым қайда? Өзге емес. Ақылсыз, надан қатыны емес, Бөжей өзi өсте ме екен? Көз алдында соншалық жазықсыз нәрестенi ұзақ өлiмге бұйырып, сол үшiн және биттей де шiмiрiкпеу не деген қаттылық? Әншейiнде мiнездi, мейiрбан көрiнетiн сырты екен ғой. Өзiне сын жетпей, жұртты сынап жүргенде сүйтедi екен ғой. Ендеше, жауығып, қарсыласып, кiнәлап жүрген Құнанбайдан қай қасиетiмен артты?– деп, аса наразы боп қалды. Құнанбай бұл арада шешiлген жоқ. Жалғыз-ақ Абайға қарап: – Менiң балам адамзат баласы емес, өштескен қасқырдың күшiгiндей көрiнгенi ғой. Көрге бiрге кететiн жаулық десеңшi мынаны. Аузына осы тiрi жүрген ұрпағымның қайсысы түссе де, шайнап тастағалы, көзге шұқып жоқ еткелi отырған түр ғой мынау! Жалғыз-ақ тәуекел! Тостым, күттiм артын!– деп, тоқырап қалды. Осыдан кейiн аз күн өткен соң, Бөжей аулынан Айғыздар күткен жаман хабар оқыс келдi. Кәмшат өлiптi. Және таңертең өлген баланы сол күнi түс ауа қойып та бiтiрiптi. Керек десе, Құнанбай аулына, Айғыздай көзi тiрi шешесiне хабар да айтпапты. Айғыз бен Ұлжандар есiткенде бүгiн қойшыдан есiтiп отыр. Жалғыз Құнанбай емес, бастығы Зере болып, Абай болып, Бөжей мiнезiне шынымен аса қатты ренжiдi. Әнеугi жауап бiр көңiл қалдырған болса, мынау iсi тiптi бiр қырыс надандық пен қаталдық тәрiздi. Бөжей өзi осыны сезген болу керек. Кәмшат өлген күнi ол: "Айғызға хабар қылсақ нетедi?" деп, үй iшiмен, Байдалымен ақылдасқан едi. Бiрақ осы аз күннiң iшiнде Құнанбайдың Жiгiтек жерiнен Бөкеншiге қоныс әперiп отырғанын айтып, Байдалы ырық бермедi. Қопа мен Қаршығалы сияқты қоныстарды Бөкеншiге Жiгiтектен алып бергеннен берi, қазiр мiне күн сайын көшi-қон да, жайылыс-өрiс, биебау да даулы болып тату ағайын тоңырайысып барады. Байдалы, Түсiптер күнде көрiп, күнде сезiп: "Бөкеншiнi өкпелетiп алмасақ екен, қолтығымыздан шығарып алмасақ екен" деп, дамылсыз күдiктенiп отыратын болған. Сол мазасыздықтың өзi де Құнанбайға бұларды өшiктiрiп отырған. Бұл жайдың бәрiн танып сезген Бөжей Құнанбайға қатты ашулы едi. Кәмшат жайы осындай күйiп жүрген күндерге дәл келген соң, Бөжейдiң рақымсыз боп жүргенi рас. Абай көңiлiнде Бөжейдi Кәмшат үшiн, жазықсыз жас нәресте үшiн айыптаған үкiмге ақтау жоқ. Үлкенмен араздық, дәл бұндай адмшылық ар сыналатын жерге арашашы бола алмайды. Хабар-ошарсыз Кәмшаттың қойылып қойғанына Құнанбай жаман қатуланды. Астыртын хабармен Құнанбайдың үлкен аулына Арғызбай, Топай, Жуантаяқтардың көп iрi кiсiлерi жиналып қалған. Солардың тобына Құнанбай Бөжей мiнезiн шағып, көпке кiнәлатып отырып, тағы кiсi жiбердi. Бұл жолы Жiгiтекке барған Жұмабай емес, Ызғұтты мен Жақып. Құнанбайдың жан күйер жақындары. Бөжейге кеп: – Бұ не қылғаның? Шабындыдан келген күң бе едi? Құнанбайдың бел баласы, оң көзi емес пе едi? Тым құрыса iштен шыққан анасына хабар айтып, топырақ бұйыртсаң еттi! Бұ не деген бiлместiк, не деген өштiк?- деп сөйледi Ызғұтты. Бөжей мен Байдалы, Түсiп бiрiгiп отырып жауап бердi: – Сыныққа сылтау таба алмай. Отырған Құнанбай ғой. Қаршадай қыз өлдi деп сауын айтып, ас берушi ме ем? Тiптi берсем де, басым сырықтан арылар ма едi? Кiнәласа, құн тiлесiн ендi менен. Бiрақ, тек әлi жетсе алып көрсiн!– деп, Бөжей бiр-ақ томырылды. Жер ашуы қайнар кезiне жеткен сияқты. Бұл сөздер биылғы жазды не қылса да үлкен лаңның, зор бәленiң жазы етуге айналған сөздер едi. Ызғұтты мен Жақыпты жөнелтiсiмен Бөжейлер өздерiне қараған бар ағайынды баталасуға шақырыпты. Сол күнi кеше Құнанбай да өз тараптарымен баталасып, жаулыққа бекiнiп жатқанда, Байсал, Қаратай, Сүйiндiктер боп, Бөжей аулында, Саркөл үстiнде серт байлау жасасты. Ел-елдiң жайлаудағы өрiсiне жеткен кезi емес. Әлi жаздың басы. Шыңғыстан жаңа ғана асып қонысқаны осы едi. Ендi екi жағы да тез-тез көшiп, Бақанас, Байқошқар, Қазбала, Жәнiбек сияқты кең қоныстарға, алыс өрiстерге жетiп алмақ. Ендiгi жаз күндерi, барлық жайлау күндерi, майдандасқан шептер мен жұлысқан топтардың күнi, түнi болатын сияқты түрi бар. Жалпы Тобықты қауырт, асыға көшiп келедi. Жiгiт атаулы сойыл шоқпарын сайлап, жаз мiнетiн аттарын жиi-жиi таң асырып, асыға жаратып жүр. Қызу өсiп, күн санап өрбiп келедi. Көршiлес ауылдарда күн сайын тыныштығы кеткен мазасыз айғай дырду көбейiп, кәрi-жас та, қатын-қалаш та: "кеп қалды!" "тиiп кеттi", "алды, жұлды!" деген, суық хабарларды күтiп, елеңдеп ұйықтайтын болып едi. Зеренiң аулы осы дегбiрсiздiк, мазасыздық үстiнде үдере көшiп отырып Бақанасқа жеттi. Қонғаны кеше ғана едi. Маңында он ауыл емес, қазiрде отыз-қырық ауыл оралып қапты. Ертеңдi-кеш қалың жиын, қарулы азамат Ұлжан, Айғыз үйлерiн күндiз-түнi басып жататын болды. Құнанбай Бақанасқа жеткенше осы аулынан кеткен жоқ. Топырдың бәрiн осында жиып ұлықтық әмiр бұйрықтарын да осы арада атқарады. Барлық атшабар, старшын, билер де бүгiндер Бақанас бойында. Бұл атраптағы отыз-қырық ауыл тегiс, ендiгi бiр өзгеше жиынның ордасы сияқты боп алды. Сияз емес, сайлау емес, ас берiп, ат шаптырған емес. Не құдалық береке де жоқ. Сылтаусыз болса да жиын айықпайтын бiр шоқы боп алды. Абай әкесiнiң ендiгi сырын бiлмейдi. Үлкен кiсiлер кеп, әке қасын қоршағаннан берi және Кәмшат өлiп, үй iшiн, аналар көңiлiн уайым басқаннан берi Абай әке қарекетiнен, ендiгi мақсұтынан шетiрек қалған-ды. Бақанасқа бұл ауылдар жеткен күннiң ертеңiнде көршiлес Жәнiбекке, Тезектiң Қарашоқысына, Қазбалаға Жiгiтек, Бөкеншi, Көтiбақ та жетсе керек едi. Бiрақ әлденеден олар келмептi. Сұрастырғанда: кейiндеп, Ақтомар, Қаршығалы, Шақпақ тұстарында қапты деген хабар келдi. Егескенде, иiн тiресе, таласа көшетiн әдет болушы едi. Бастапқы екпiн сондай-ақ едi. Не болды екен? Немене есеппен бұғып қалды екен? Осыны үлкендi-кiшiнiң әрқайсысы: "Бұл қалай? Нелiктен?" – десiп сұрасып жүргенде, түс кезiнде Бақанас бойына бiр өзгеше хабар шұғыл кеп қалды. Ызғұттының аулына түсiп, сусын iшiп аттанған Бөкеншiнiн үш жолаушысы айтыаты: "бес күннен берi Бөжей науқас едi. Соңғы күнде сол науқастың бетi бұзылған тәрiздi. Бөжей өзi шоши ма? Болмаса, сақтықта қорлық жоқ дей ме? Әйтеуiр кеше кешке бар жанкүйер ағайынын шақырып, арыздасып жатыр дегендi есiттiк"– дептi. Бұл жүргiншiлердiң сөзi ұшқары сөз емес, шын едi. Бақанастың суық бетке әзiрленiп жүрген елiнiң бүгiн күнi бойғы аузындағы сөзi осы болды. "арыздасып жатыр дейдi! Байсал, Байдалы, Түсiптер жыласып арыздасыпты дейдi!", науқасының бетiнен ағайын шошиды дедi!"– "жазым боп кете ме қайтедi?"– деседi. Далада малшы атаулы бiр-бiрiне кездессе, қосақ басында қатындар кездессе, ат үстiнде азамат кездессе, ас үстiнде үй iштерi - абысын-ажын күңкiлдессе, тегiс сөйлейтiн сөз осы болды. Осы күннiң ертеңiнде суық сыбыс анық боп, Бөжей қайтыс болды деген хабар да жеттi. Өткен түнi, ел жатар кезде жан тәслiм қыпты. Бұл хабарды Жұмабай ат үстiнде естiп Ұлжан үйiне келгенде, ол үй таңертеңгi шайын iшiп отыр екен. Үйде Құнанбай, Зере, Ұлжан бар. Балалардан Абай, Оспан Тәкежан отыр едi. Бөжейдiң өлiмiн есiткенде, үй iшi тегiс аңтарылып, селт еттi. Бiрталай уақыт жым- жырт отырып, үн қата алмай қалған үлкендер, мынау тосын хабарды ендi-ендi, әркiм әр түрде сезiне бастап едi. Құнанбай қатты сұрланып алып, түрулi тұрған есiктен алыстағы көк адырға қадалып отырып, ернiн жыбырлатты да, баяу ғана бата қылды. Зере жалын атып, зор күйiнiшпен күрсiнiп қойып кесек-кесек жас ыршытты. Абайдың екi өкпесi аузына тығылғандай боп, тынысы бiтiп, жүрегi қатты соғып кеттi. Бақанастағы Ырғызбайдың бұл ауылдары Бөжейдiң өлiмi туралы айрықша хабаршы келер деп күттi. Ағайын арасының ежелгi айнымас заңы бойынша, жаназаға шақырар деп едi. Әншейiнде қаншалық қиян-кескi араз боп жүрсе де, "торқалы той, топырақты өлiм" дегенге келгенде, араздық ұмытыла тұратын. Әсiресе, Бөжейдей кiсiнiң өлiмiнде жыласпаған, қойыспаған ағайын болу мүмкiн емес. Құнанбай да, Зере, Ұлжан да осы сәскеге дейiн хабаршы келмегенiн түсiне алмай, аса дағдарған едi. Жаназаға деп саба, сойыс, үй қамдап, өз жолымен барудың жайын да шолақ-шолақ сөйлескен болатын. Бiрақ кешке шейiн тосса да хабаршы келмедi. Сұмдық көрiнсе де, көнбестерiне шара жоқ. Бөжейдiң өлiмiне Құнанбайды шақырмапты. Әдейi алалап тастапты. Бұл не Бөжейдiң өлердегi өсиетiнен немесе артына ие боп отырған Байдалы, Байсал, Түсiптердiң мiнезiнен. Қайсысы болса да осал соққы емес. Кеудесiне араздықтың қаны қатқан ағайын, ендi мiне, өлiм екеш өлiмiмен де оқ атып кеткендей! Аталас жақын Олжай iшi былай тұрсын, тiптi қалың Тобықты iшiнде, алыс аталардың арасында да дәл мынадай алалау, кеудеге түрту болған емес. Құнанбай қатты қиналып, ақыр аяғы ызаға кеттi. Кешпес қатал ызаға кеттi. Өлiге шара жоқ. Әсiресе исi Тобықтыдан берi iстелмеген қатыбас, жат сұмдықты шығарып отырған Байдалы, Байсалдарға кiнәсi көп. Бiрақ сонымен қатар ендi бүгiнге шейiн келген әзiрлiк, жаулыққа, жұлысуға беттеген әзiрлiк өзгеретiн, iркiлетiн болды. Оны Құнанбай анық түйдi. Сондықтан Бақанастағы ауылдардың басшы кiсiлерiне және Ұлжан үйiне: – Жай, шаруаларыңды бағып, тек тыныш тұра берiңдер!- дедi де, өзi Жұмабайды ертiп, Байқошқар суының басына кеп қонған Күнкенiң аулына кеттi. Майдан болғалы тұрған ауылдардың үстiнде ендi майдан болмайды деген сөз. "Аласапыран болар, әлек-алқын жазы болар" деген бұл жаз, ендi, тiптi басқаша болатын тәрiздендi. Қандай олар? Онысы анық мәлiм емес. Бiрақ қалай да мынандай өлiм үстiнде ат мiнiп, аспап асынып жұлқысу жоқ болатын шығар. Жаназаға, Бөжейдiң жаназасына шақырылмаған Зере, Ұлжандар өлердей күйiп, өзгеше шерлi боп қалған едi. Бiрақ iстер шара жоқ. Кiнәсыз екi мейiрбан, жазықсыз екi жан Бөжейге деген көз жастарын үйлерiнде отырып төктi. Бөжейге арналған құрандарын, "тие берсiнiн" өз үйлерiнде, өз балаларына, Абай мен Ғабитхандарға оқытты. Шелпектерiн пiсiртiп, дастарқандарын жайғызып, бiр жетi бойында өз үйлерiнде аза қылып отырысты. Бұл күндерде Қаршығалыдай кең қонысқа жайыла қонған Жiгiтек, Бөкеншi, Көтiбақ атаулының сансыз көп ауылдарының үстi қалың нөпiр, қара нор едi. Ол өлкеге Бөжейдi жоқтап, ертеңдi-кеш, күндiз-түнi "бауырымдап" аңыраған, аңдыздап, ат қойып, ағылып кеп, төгiлiп түсiп, жыласып жатқан әйел-еркек, жас-кәрiнiң ұшы-қиыры жоқ. Алыс-жақындағы Бөжейдiң бастас, тiлеулес ағайындары бөлек-бөлек, үлкен-үлкен үйлерi мен сойыстарын, сабаларын, күтушi еркек, әйелдерiн түгел алып келiскен. Өлiмдi күтудiң ерекше бiр көптен берi болмаған салтанаты туып едi. Алыс жайлауға, Құнанбай ауылдары жеткен өрiске бұл өлкенiң елi жете алмай қалды. Ең болмаса Бөжейдiң жетiсiне шейiн, немесе тiптi қырқына шейiн "жыласатын ағайынды", "бата оқырды" осы кең қоныс – шалқарда тоспақ болды. Бөжей өлген күннiң ертеңiнде Байсал, Байдалы, Түсiп, Сүйiндiк боп, ертемен байласқан байлау осы едi. Сол жаңағы адамдарға бейiм ауыл-аймақтар тегiс бiр-ақ күн iшiнде осы Қаршығалыға кеп Бөжейдiң ауылдарын айнала қоршап, ортаға алып қонысқан- ды. Бөжей ұзақ ауырған жоқ. Жиыны бiр-ақ жұма ауырды, бiрақ қатты жығылған бетiнен берi қарай алмады. Алғаш төсек тартып жатысымен-ақ денесiн жер тарта бергендей болды да, бетiн суыққа салды. Науқасының үшiншi күнiнде тыныштық, тақат таба алмай, тынысы бiтiп, жанталасып, өне бойы оттай күйiп жатты. Өлiмдi көп көрген Байсал Бөжейдiң тамырын ұстап, үнсiз, ауыр күдiктiң үстiнде отыр едi. Қастарында Байдалы, Түсiп, Сүйiндiктер бар болатын. Аз ғана достарынан басқа бөтен жан жоқ. Бөжей осы сәтте айтып қалғысы келдi ме? Әйтеуiр бiр орайда Байсал отырып: – Науқасы соқпа ғой! Соқпаның осындай қатқыл келетiнi болушы едi, со ғой! Бiр тер шықса, қалың тер шықса, айығар едi! Буып тұрған тер ғой – дегенде, Бөжей қабағын түйiп, тiстенiп, бар қайратын жинап алғандай болды. Қаны қашқан, сарғылт, жүдеу жүзiне көкшiл таңбадай ашу келдi. Әр сөзiн бөлiп, бiрде қатты, бiрде сыбырмен айтып, қылғынып, демiгiп отырып: – Соқпа! Сырттың соқпасы ма? Iштi жеген жегiнiң соқпасы ма? Әйтеуiр... Келдi ғой толайым. Құнанбайдың жерi кеңiр! Мен көшермiн бұл дүниеден! Кетермiн! Бөгет болмай кетермiн! Бiрақ... Күндерiң не болар?- дедi. Мынау отырған төрт досының iшiнде сыр берiп жылаған – жалғыз Сүйiндiк. Анау үшеуi үн қатқан жоқ. Тастай түйiлiп сазарысты да, жым-жырт қалды. Бөжейдiң арыздасқаны да, тiл қатып сөйлегенi де сол. Осыдан кейiн бiр жанға бiр ауыз сөз айтқан жоқ. Арада тағы төрт күн өткен соң қайтыс болған. Құнанбайға хабар бергiзбеген Байдалы мен Байсал. Ел жатар кезде Бөжейдiң тынысы бiттi де, түн ортасына дейiн естерiнен айрылғандай боп, барлық қатын-қалаш, бала- шағамен бiрге жаңағы үлкендер де өкiрiп, өксiп жыласып отырды. Байсал бiр рет қалың жиын жылап кеп, жағалай көрiскен кезде, түрегеп тұрған қалпынан тәлтiректеп, жығылып та кеттi. Сүйенiп тұрған таяқ та тiреу болмады. Талып кеткен уақыты едi. Осыны көрген соң Байдалы Түсiп пен Сүймндiктi ертiп, Байсалды жиыннан, жылаған шудан оңаша алып шығып, оқшау барып отырып – Жылағанмен жақсы Бөжей қайта ма? Тiрiлер болса, күңiренген дүние, төгiлген жас аз ба? Әнеки, – дедi. Түн аспанын қақ жара шулап, боздап, зарлап, жатқан қыз-қатын, ер- азамат жаққа қол нұсқады. Жалын атып, аh ұрып, күрсiнiп алып: – Естi жи, Байсал! Белдi бекем бу, түге!– деп өзгелерге де әмiр, бұйрық сияқты сөз тастап, – ақыл қосыңдар одан да! Хабаршы жөнелтейiк. Қамға кiрiсейiк!- дедi. Қалған жай бәрiне де мәлiм едi. Бұл үлкендер осы түнде қырық-елудей жiгiт-желеңдi және бiрер ақылшы кәрiнi қастарына алып, өлiктiң артын күтетiн қамға кiрiстi. Хабарды кiмге берiп, кiмге бермеудi Байдалы өзi атаған. Сол ретте Құнанбай ауылдарын қатардан әдейi шығартып тастаған-ды. Отыз-қырық кiсiдей шапқыншы түн ортасы ауа бергенде қос-қос атпен әзiр болды. Жарау ат, айғырды мiнiп, қалың Тобықтымен көршiлес Керейдiң, Матайдың, сонау тiптi Қарқаралы жағындағы Шор мен Бошанның басты-басты жерлерiне де жат, суық хабарды алып, шашырай шауып жөнелген-дi. Түн бойы ұйықтамаған Байдалылар күн шыға бергенде, Бөжейдiң өз үйiнiң жанына, осы өлкедегi ең үлкен үй Сүйiндiктiң сегiз қанат аппақ үйiн әкелiп тiккiзген. Үй тiгiлiп болысымен, iшiне бөтен жасау-жабдық кiргiзбей, тек есiктен төрге дейiн кiлем ғана жайғызды. Оң жаққа үлкен сүйек төсек кiргiздi. Үстiн көмкерумен қара кiлеммен тегiстеп болып, сол төсекке Бөжейдiң сүйегiн әкеп салғызды. Жаназасын шығарғанша өлiк осында болмақ. Бөжейдiң өлiгiн өз үйiнен шығарып, мынау үйге әкеп қою қаралы қатындар мен Бөжей қыздарының зарлауын қатты үдетiп едi. Байдалы сүйектi орналастырып болысымен сол өлiк үстiне тiккен ақ үйдiң оң жақ белдеуiне өз қолымен әкеп қара тiктi. Бұл жұмыс өлiктiң артын күтудiң үлкен бiр сертi едi. Қара дегенi – ұзын найзаның басына тiгiлген ту. Егер Бөжей жай қара қазақ емес, төреден шыққан болса, сол төрелердiң өздi-өз тұқымының туларын тiгер едi. Ақ тулы, көк тулы, ала тулы деген төрелердiң тұқым-тұқымы. Жiк-жiгi осындайда көрiнетiн. Ал, қарадан кiсi өлсе тудың түсi өлiктiң жасына қарай болады. Ол жөндерге келгенде, Байдалы ескiге жүйрiк Сүйiндiкпен ғана ақылдасты. Сүйiндiк жас кiсi өлсе туы қызыл болатынын, кәрi өлсе, ақ болатынын айтып келдi де, "Бөжейдей орта жасты кiсiнiң қаралы туы – бiр жағы ақ, бiр жағы қызыл болу керек" дегендi айтқан. Жаңағы Байдалы әкеп тiккен ту - қара дегенi осы. Бөжей өлген күннiң ертеңiнде тiгiлген осы қара бөжейдiң өлiмi өзге өлiмнен ерекше күтiлетiнiн жариялады. Соның шарты: Бөжейге ас берiледi, жыл бойы арты қатты күтiледi деген болатын. Қара тiккен Байдалы халық атынан Бөжейдей арысына ас берем деген ырымын жасады. Бұл әдеттiң екiншi бiр белгiсi тағы бар. Байдалы қараны тiгiп, барлық жиылып тұрған жанкүйер жақындармен бата қылған кезде, сол үйдiң екi жақ босағасына екi ат жетектелiп келдi. Бiрi – доға жал семiз күрең ат. Екiншiсi – дом боп жарап қалған, сартап болған сұлу қара көк ат. Күрең ат – Бөжейдiң қыс мiнетiн аты. Қара көктi - осы жаз басынан байлап жүр едi. Бөжейдей азаматтарының ыстық көзiндей болған екi серiк аты келгенде барлық үлкендердiң өздерi де еңiреп-еңiреп жiберiстi. Бiреулер таяғына сүйенiп, бiрнеше кәрiлер жер тiреп жыласып: – Арысым-ай, арыстаным, бауырым-ай!– десiп, күңiренiп едi. Өзгеден бұрын бойын жиып алған тағы Байдалы болды. Ол әуелi оң жақ босағада тұрған күрең атқа кеп: – Жануар-ай, иең кетiп тұл қалдың ғой, сен бейбақ!– деп, жақындап келдi де күрең аттың кекiлiн шорт кестi. Содан құйрығынан алып, уыстап тұрып, дәл тiрсегiнен жоғары келтiре, қалың құйрығын да борт-борт кесiп алды. Қара көк атқа да соны iстеп, тұлдаған екi атты барлық осы өңiрдiң өзге жылқысынан бөлек түске кiргiзiп қоя бердi. Қара тiккен жерде ас берудiң сертi айтылды. Мынау тұлданған екi ат келесi жылға шейiн мiнiлмейдi. Қол тимей семiрiп барып, жыл асқан соң иесiнiң асына сойылады. Байдалы екi аттың артынан қарап тұрып: – Қара көктiң жал-құйрығы қара ғой. Қаралы ат осы болсын. Көшкенде ерiмнiң қаралы ер-тұрманы осыған ерттелсiн, тұлдаған киiмдерi осы жануарға жабылсын!– дедi. Бұл сөзi байлау едi. Осыдан соң Байдалы бастаған үлкендер қастарына Қаршығалыдағы барлық басты ру, бай ауылдарының мал иелерiн алып отырып, Бөжейдiң жаназасына, пiдиясына байлайтын мал-мүлiктiн әңгiмесiне кiрiстi. "Өлiм – бардың малын шашар, жоқтың артын ашар". Бөжей бай болмасын, бiрақ жоқ емес. Әсiресе, ағайын тұрғанда, мынадай шебi бүтiн тұқымы тұрғанда, неге жоқ болады! Тiрiде тiлеуi бiр туысқан өлiсiнде неге ұмытады? Бет топырағы жасырынбай тұрып. Қайтып ұмытады? Осыны айтыспаса да ойламаған ағайын жоқ. Сондықтан олар Бөжейдiң өз үйiне салмақ түсiрген жоқ. Керек десе бiр лақты да өзiнен шығартпасқа бекiстi. Ертең батаоқыры, қонақасысы аз болмайды. Қара тiккен үй, әсiресе өткен-кеткеннiң бәрiн шақырып тұратын үй болмақ. Шаршаған мен шалдыққан болса, аш-арық болсын, алыс-жақынның бөгде жүргiншiсi болсын, баршасы да бұл бiр жылдың бойында, ылғи ғана Бөжейдiң үйiне түсетiн болады. Солардың тие берсiнi, тiлек батасы Бөжейге сауап, "өлгендердiң артын күту, аруағын күту сол сауабын ойлауда" деп, молда, қожа көп өсиеттеген сөздердi де Байдалылар еске алды. Сонымен Бөжейдiң өз үйiнiң шығыны әлi алда жатыр. Ол санаусыз көп. Ендеше мынадай қауырт шығасыны ол үйдiң өзiне салмай, бөлiп әкету шарт. Жиылған ағайын ынтымағы сараңдыққа бой ұрмады. Бұл өлкеде талайдан болмаған бай пiдия және де осы Бөжейдiкi болатын болды. Бастығы Сүйiндiк, Байсалдар болып: "азаға салғаным", "қосқаным", "аруағына арнағаным" деп шеттерiнен қос ат, iңген, жамбы, тай тұяқ, қой тұяқ сияқты бұйымдар атасты. Сүйтiп, кеңес аяғында пiдиясының өзi талай тоғыз болып саналды. Бас тоғызы түйе, екiншi тоғызы жылқы, аяғы қой, ешкi тоғыздары және iшiк, кiлем сияқты тоғыздар едi. Осы таңертеңде, дәл осы кеңесте, мынау қара тiккен ақ үйге бұдан былай мол жасау, қаралы сәндi жасау жиюдың жайы да байланды. Сүйiндiк, Байсал, Байдалы бар, бәрiнiң үйлерiнде, тең, сандықтарында жатқан қаралы қалы кiлем, қымбат iшiк, өзгеше тон, тұскиiз сияқты асыл бұйымдар тегiс осы үйге әкелiп жиылмақ. Түске жақын ақ үйдiң iшiне әзiрше жасау қып iлмесе де, ертең өлiк шыққан соң iлетiн боп барлық септiң жасауларын да әкелiсiп қойысты. Бұл кезде Бөжейдiң өз үйiнiң iшiнде қара сұр бәйбiше шаршысын шорт байлаған. Қара шашын тарқатып, екi иiнiне жайып салған. Қан-сөлден айрылып, сұрланып талған жүзiнде көк тамырлары бiлiнедi. Екi бетiнiң ұштары жылап жыртқан тырнақтың табын сақтап, жарадар боп тұр. Бөжейдiң екi қызы да бастарындағы бөркiн тастап, қара салыны шорт байласып алыпты. Бұлар әкелерi өлiсiмен, қайғылы, шерлi, бiр ұзақ жоқтаудың сарынын тапқан екен. Бүгiн таңертеңнен берi жаназашыларға көрiскенде сол жоқтауларын айтумен отыр. Барлық Шыңғыс сыртындағы ұшы-қиыры жоқ, ен өлке, кең сала, мол жайлау, құйқалы адыр, қалың таулардан жұрт ағылды. Аңыраған ел жер қайысқан қалың нөпiр боп кеп, бiрнеше күн жыласып, аза салып болды да, ақыры Бөжейдiң жаназасын шығарды. Сүйегiн бұл жайлауға қоймай, Шыңғысты қайта асырып, қыстауының үстiне апарып, Тоқпамбетке қойды. Бөжейдей жұрт жоқтаған жанға топырақ салмай қалған жалғыз Құнанбай айналасы болды. 