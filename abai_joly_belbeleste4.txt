Осы көктемде Абай көңiлi бар дүниенiң дырдуынан, бар адамның ренiш, қуанышынан оқшау кеткен, оңашаланып кеткен бiр өзгеше құпия сырдың соңында едi. Сол сырына Абай бар жүрегiмен, бар қиял сезiмiмен шомған болатын. Домбырамен, хатпен де талай шыншыл жыр айтты. Жыр емес, жас жүректiң тебiренiп толқыған сырын айтты. Бiрақ, ол ғана емес, айтылған жыр азғана. Айтқанының бәрi, көңiлiнiң бары емес. Әлдеқайда берi жатыр. Егер көкiрегiн ақтарып, iште барын көрер, тыңдар, iлтипат етер жар болса, айтылып болмас, тiлмен жетпес әсем саз, шерлi наз сонда жатушы едi. Ойда барын жеткiзе алмай, кеуде де тыныс бiткендей құста болған шағында, Абай қатты сенделiп қиналып кетiп: – Япырмау, қайтем ендi? Қол шорқақ, тiл мақау!- дейтiн. Көңiл сезгенiн, тым құрса өзгенiң көзiн иландырардай қып айта алмағанына күйедi. Сол айтылған, жазылған жырлар әлi күнге Абайдың өзiнде, өз бойында. Аталған, арналған жерiне бiрде-бiрi жеткен жоқ. Үмiт бар ма? О да жоқ! Тек жалғыз шерленiп, тебiренедi. Тек жалғыз қиял медеуi құлаққа кеп ап-айқын соғып, бiр жақындап, бiр алыстап кететiн шолпы сылдыры. Атқан таңның ақ қызыл шапағындай, үлбiреген ал қызыл шұғыласы. Көз алдынан сол жүз кетпейдi. Ұмыттырмайды, тастамайды. Күн жылынып, қар кетуге айналып, мейрiмдi анадай жарқыраған жақсы күн келгенде, Абай тақат қыла алмай, атын ерттеп мiне сап, бет қараған жаққа таман жортып кететiн. Болымсыз сылтауы сары тазы. Ауылдан шығып ап, кейде ағызып, шауып жөнеледi. Қоянға тазының өзi iздеп жүрiп кездеседi. Абай оның әрекетiн әрберден соң ұмытып та кетедi. Кейде сары тазыны жоғалтып алып, анда-санда есiне бiр-ақ түсiрiп, айғайлап шақырған болады. Тазысы қалың қорық iшiнен кей уақыт қоянды айдап шығып жазыққа шығарып, көсiлте қуғанға да, Абай аңырып, түсiнбегендей боп, сiлейiп қарап тұрып қалады. Тағы бiр кезде, көз алдында қоянды ұйпалақтап, жетiп соғып, тосып тұрған тазыға қарамастан, қасынан салғырт өте бередi. Әдетте иесi түсе қап айырып алатын едi, жегiзбейтiн едi. Сары тазы ендi таң қалып тұрып, ақырында Абай ұзап кете бастаса, тынышсызданып, үре бастайды. Оның да әсерi болмайды. Тазы бұл мiнездi тiптi түсiнбей, аласұрып, мазасызданып иесiне бiр ұмтылып, қоянға қарай бiр шауып, өз еңбегiнiң соншалық қадiрсiз болғанына қатты қиналғандай болады. Абай бұл уақытта да шiмiркенбейдi. Сонан соң сары тазы тақуалықты қойып, иесiнен бөлiнiп қалып, жаңағы алған қоянын талқан қып жеп, сылқия тойып алатын, аузы- мұрны қан-қан боп иесiн қуып жеткен жерде ғана Абай өзiнiң салғырттығын байқайды. Бiрақ көңiлiндегi күйiнiң желiсiн үзбейдi. Ұзақ сұлу әндi елти сүйiп жырлағандай боп, ұсына бередi. Қарсылай соққан қоңыр жел былтырдан қалған сар көденiң басын изетiп, бұрылып ессе, Абай тымағын алып, маңдайын төсеп, ұзақ тұрады. Шыңғыстан, Түйеөркеш, Қарауыл жақтан соққан жел де бiр жақындық леп әкелгендей бола ма? Бейiс үстiнен соғып өткен райыс, шафқат желiндей емiренте ме? Рас, сүйткендей болады. Бiр күнi тағы да барлық пен бұлдыр арасындай, тiрлiк пен қиял арасындай бiр түс толқынының құшағында жапа-жалғыз тұрғанда қасына бiр салт атты желiп келдi. Жапан түзде оқшау келген жолаушы Абайды селт еткiзiп, оятқандай болды. Байқаса, бiр бөгде адам. Жас жiгiт. Абай өзi қорықтың шетiнде бiр қыратқа таман шығып тұр едi. Жат жолаушыға суық қарады. Бiрақ анау жiгiт жымиып, танығандай боп жылы ұшырап келедi. Жете бере, Абай атын атап амандасты. Абай ендi ғана таныды. Тани сала, екi бетi ду етiп, қып-қызыл боп қуанып кеттi. Бұл былтырғы Тоғжан аулынан қайтарда Абай танысқан Ербол екен. Өзiнiң кенет өзгергенiнен Абай қысылып қалды. Бiрақ Ербол мұның өзгерiсiн байқамаған екен. – Аң аулап жүрмiсiң? Итiң қайда? – Ит осында. Жаңа осы шиде жүр едi...- деп Абай итiн ендi ғана есiне алып, артына қарады. Сары тазы бұл уақытта шиден шығып, жортып келедi екен. Ербол тазының түсiне қарай сала күлiп жiбердi. – Жарайды, аңшы-ақ екенсiң! Осындай тоқ итпен аңға шыға ма екен? – Қой, тоқ емес-тi! – Бәле, мынау не? Бүйiрiн қарашы! Жаным-ау, өзi не жеген? Жаңа ғана жептi?– деп, айнала қарап тұрып, төсiндегi қанды көрдi де: – Өзiң итiңнiң аң алғанын да бiлмепсiң ғой. Мынау қоян жептi ғой!– дедi. Абай аздан соң тазыны сөз қылғанды қойып, Ерболды басқа әңгiмеге әкеттi. Қасынан жiбермей көп жүрiп, ұзақ сөйлесiп, жылы сөйлесiп кеп, аулына шақырды. Ерболдың қолы бос, жай ауыл қыдырып жүр екен. Абайға мейлiнше көңiлденiп ердi. Осы кездескеннен бастап, Абай Ерболды бес күндей жiбермей, өз аулында қонақ еттi. Неше алуан ойындар ойнады. Әңгiмелер айтысты. Кеш сайын ән салып, ұзақ сауық құрысты. Сол күндер iшiнде Абай өз өлеңдерiн де айтты. Ербол ендiгi сырласы боп алды. Өмiрiнде алғаш рет осы жiгiтке Абай өз жүрегiнiң сырын ашты. "Тоғжанға бiлдiр" деп ашты. Ербол осыдан соң, барлық Абай айтқан өлеңдердi жаттап ап, жас жiгiттiң жан сәлемiн Тоғжанға жеткiзбек боп жүрiп кеттi. Арада айдай созылған үш күн өткенде, Ербол Жидебайға қайта кеп, Абайды ертiп алып Шыңғысқа, Түйеөркешке қарай тартты. Абайдың жалғыз тiлегi бiр ғана оңашада жүз көрiсiп сөйлесу болатын. Сол арманын Ербол апарып, әуелi Тоғжанның жеңгесiне, Асылбектiң келiншегiне айтыпты. Сәлемге айтқан өлеңдерiн айтып берiптi. Ол жеңге Тоғжанмен барынша сырлас, тату болатын. Өмiрiнде әлi күнге қайын сiңлiсi мен өзге жiгiттiң арасына делдал боп көрмеген-дi. Бiрақ мынау жол оған да өзгеше көрiнiптi. Ербол да сөзге жүйрiк, қолқасын өткiзе бiлетiн, отты, жұғымды жiгiт. Әйтеуiр сол жеңге мен Ербол екеулеп отырып, Тоғжанға Абайдың бар өлеңiн естiртiптi де, ақырында, бiр жол жүз көрiсуге көндiрiптi. Тақат, сабырдан айрылған Абай Түйеөркешке қалай жеткенiн аңғарған да жоқ. Ымырт жабыла бере екi жiгiт тау iшiндегi Ербол аулына келдi. Кiшкене кедей қорада Ерболдың өз үйiнен басқа үй жоқ екен. Бұл қыстау Қарауыл суының бер жағында, Сүйiндiк қорасы өзеннiң ар жағында бiр шақырымдай жерде. Маң төбеттерi үрiп, мұржаларынан түтiндерi будақтап, қарауытып, мол дүниедей боп тұрған бай ауыл. Иелерi Абайға араз, бөтен ауыл. Онда Құнанбайдың баласы баруға жол жоқ. Әсiресе мынау келген сапарынан, қастық пен қаттылығын аямайды. Әдiлбек, Асылбектер - бұл өңiрдiң намыскер, мықты жiгiттерi. Олар жау ұлының ниетiн бiлсе, өлердей өртенедi. Соның бәрiн есептеген екi жiгiт, түн болғанша өзеннiң осы жағында қалды. Түн келiп, уәделi уақыт өткен соң, Ербол мен Абай жаяулап қана арғы жағаға өттi. Ауыл ұйқыда, иттер де тыныш. Мал қораның есiгiн Ербол ептеп ашты да, Абайды түйе қораның iшiне енгiзiп, өзi қараңғыны сипалап жүрiп кеттi. Абай сол қараңғыда тапжылмай, тынысын тартып тұрған шақта, өз жүрегiнiң тоқтаусыз дүрсiлiн естiдi. Аз уақытта Ербол қайта кеп, мұны қолынан алып, сыбырлап: – Құдай бердi! Асылбек бүгiн үйде жоқ екен! Қазiр соның отауына кiремiз!– дедi. Абай ақырын сәлем берiп, жасаулы отауға кiргенде, аққұба жеңге төсек жанында тұр екен де, Тоғжан жерде көрпе үстiнде отыр екен. Табалдырықтан төрге шейiн жайылған әдемi алаша. Тамның бар қабырғасы тұскиiз, жiбек кiлеммен қапталыпты. Ақ жiбек шымылдық биiк сүйек төсектi жартылай қоршап апты. Абай амандасып тоқтағанда, сыпайы жеңге бұған жақындап кеп, тымағын алып, белiн шештi. Тоғжан алғашқы минуттарда қатты қысылып, өте ақырын амандасып, өзгеше қызарды. Бiр кезде оның жүзi ағара бастап, сұрланып кетедi. Жүрек толқыны мен ұялу аралас. Барлығы да лүпiл қаққан шыншыл қанмен бетiне шығып, сыр айтып қайтады. Ербол жастар қысылмасын дегендей болып: – Ал, мен арғы жағаға қайтып, атты әзiрлеп тұрамын!– дедi. Абай үндемей басын изеп, рұқсат еттi. Жеңге де шай әзiрлемек боп тысқа шықты. Сол кеткеннен қайтқан жоқ. Абай оңаша қалғанда, әуелде қатты қысылды. Бiрақ байқап қараса, Тоғжан тiптi ұялшақ. Тiптi нәзiк, жазықсыз бала тәрiздi. Өзi де басында не дерiн бiлмей, сөз таба алмай, аса қиналған. Ендi ойласа, бұл қалыпта екеуi рақат кештi зая қып өткiзетiн тәрiздi. Аз уақыт Тоғжанға иiле қарап отырып: – Тоғжан, менiң сәлемдерiмдi есiттiңiз бе? Бар сөзiм сiзге арналған, сiздi сағынудан туған сөз едi, iлтипат қып еледiңiз бе? дедi. Тоғжан iшiнен: "iлтiпат қылмасам мұным не?" дегендей. Бiрақ ақырын жымиып күлдi де: – Есiттiм, Абай! Өлеңiңiз жақсы екен!– дедi. – Мен ақын емес ем! Жалғыз-ақ сiз менi былтыр бiр көргеннен-ақ қатты толқынға салдыңыз. Содан берi бiр уақыт ұмытқан емеспiн. – Ұмытпадым дейсiз, бiрақ содан берi бiр келмедiңiз ғой! – Қайтiп келем? Ел жайын бiлмейсiз бе? – Бiр көрудiң өзi зар болмады ма? – Рас!– деп, Тоғжан қызара түсiп, көзiн төмендеттi де, – сiздi мен бiр көрдiм. Көш жөнекей көрдiм... Байқадыңыз ба, бiлмеймiн! Абай iшiнен соншалық ырза боп, қуана түсiп: – Тоғжан! Япырмау, жақсы айттыңыз-ау! Мен сонда: " тоқташы, бiр сәтке тоқташы!" дей жаздап, зорға шыдап қалып ем. Көрмей, көрсе де елемей кеттi ме деп ем. Тоғжан, сiздi қайтiп ұмытайын?– деп кеп, Абай Тоғжанның әдемi аппақ қолын ұстады. Тоғжан қолын тартыңқырап, ұялды да, ығысып қалды. Осы кеш екi жасты бiр-бiрiне соншалық сүйiктi, ынтық еттi. Екеуi тек жүз көрiсуден, сөйлесуден басқа ешбiр бөтен тiлек ойламастай. Алғаш көрiскендерi осы болса да, көп жайларды айтысты. Шын сағынышты, ынтық жандар боп ұғысты. Таң жақындаған кезде ғана жеңге қайта оралды. Сол шай жасай бастап, тысқа тағы бiр шығып кеткенде, Абай Тоғжанға жақындап кеп, үндемей ғана бетiнен сүйдi. Тоғжан оттай жанып, қып-қызыл боп кетiп, әлсiз ғана қорғанып, Абайдың жүзiн екi алақанымен қысып, кейiн шегiндiре бердi. Қарсылық емес, ұялу едi. Абай қайта ұмтылып, қатты құшақтап кеп, Тоғжанды оң көзiнен ұзақ сүйiп тұрды. Бұл сәтте Тоғжанның әлсiз қарсылығы да сезiлген жоқ. Жiгiт сүйiп тұрғанда, Тоғжан ақырын ғана қымсынып, ыстық бетiн Абайдың бетiне басты, сүйттi де тез босап кеттi. Абай: – Сәулем!– деп барып, құшағын жазды. Осы кезде жеңге тыстан келiп: – Ойпырмай, қалқам Абай-ай, қиын болмаса игi едi! Су түсiп кетiптi! Қарауыл суы түсiп кетiптi! Атың қайда едi? дедi. Жеңгенiң үркiп келген хабары мынау күйдiң үстiне Абайды шошыта алған жоқ. Бiрақ Тоғжан қысылып, қиналып кеттi. – Не дейдi? Судан қалай өтесiз, Абай, атыңыз қайда? Бұл жақта қайтiп қаласыз?– деп, сүйген досының басына түскен қиыншылықты жас қыз соншалық тiксiнiп қарсы алды. Абай ендi аңғарды. Аты ар жақта, өзi жалғыз. Қарауыл суы тентек. Бұл ауылда қалуы тiптi мүмкiн емес. Ендi бөгелсе қолға түседi. Қолға түспесе де, өзен бойында таң атысымен көзге түседi. Ол да оңай емес, өйткенi бұл өңiрде, әсiресе өзеннiң бұл жағында, Абайды дос көрер, жақын тартар бiр жан жоқ. Осы жайды аңғарып, әсiресе, мынадай жақсы қабыл алған жас әйелдердi қауiпке ұшыратпайын деп, Абай тез киiнiп, қоштасты да, шыға бердi. Дәл кетер кезде, жеңге шапан жамылып, есiк ашып, алдынан шыға берiп едi. Абай үйде қалған Тоғжанның қолын қысып тұрып: – Қорықпа, Тоғжан! Бiрдеме ғып өтермiн!Ал, өзiң ендiгi бар хабарды Ерболдан тос!– дедi. Тоғжан Абайдың омырауына ақ саусақтарын салып, жабысыңқырап тұрып: – Қош, ұмытпа!– дедi. Сыпайы, майда мiнездi жақсы жеңге Абайды қараңғы қораның iшiнде жетектеп ап, қақпаға әкелдi де: – Ал, қалқам, жер тар, уақыт тығыз болды. Бiрақ тiлеулес достарың бар екенiн көрдiң ғой. Еске ала жүр! Тек мына судан байқап өт! Қош!– дедi. Абай жеңгенiң екi қолын қапсыра ұстап тұрып: – Жеңешетай, ұмытпаспын! Өлсем де ұмытпаспын осы жақсылығыңды!– деп қоштасты да, кiшкене есiктi ақырын ашып, жай салмақпен басып жүрiп кеттi. Абай ойы жаңағы өзiмен қоштасқан ғазиз жандармен бiрге болды. Солардың жүздерi көз алдында. Көкiрегi толған нұр сәуледей, шексiз бiр қуаныш, анық бақыт тынысы бар. Алдынан қатты гүрiлдеп соққан өзгеше тасқын естiлiп жатса да, оны елемеген. Ендi мiне сол тасқынның қасына келдi. Тау өзенi бұзылып, тентек құла су шарасынан шығыпты. Кейде тас сатырлап, кейде мұз күтiрлеп, сусылдай түсiп, жөңкiлiп кетiп жатыр. Жағада бiраз тұрып, халдi аңғарды. Жаяу өтем деуге болатын емес. Байқаса, таң қылаңдап атып қапты. Өзендi құлдап селдiр тоғай iшiне кiрiп, арлы-берлi жүрiп көрдi. Табар айла жоқ. Бөгелген сайын таң шапақтап атып, айнала айқын көрiнiп келедi. Ел тұрып, тысқа шығысымен, мынау өзеннiң ағысын көргелi келе бастайды. Әсiресе, мал қорада аз ұйықтайтын үлкендер, еркектер алдымен келедi. Сүйiндiк аулының маңынан жаяу жүрген Құнанбай баласын тапса, сезiгi бiреу-ақ болады. Абай сонда да қорыққан жоқ. Жүрегiн кернеген қуаныш бiр сәтке де мұны тастап, қауiп астына батқан жоқ. Жас басына әлi күнге мұндай қысылшаң хал түсiп көрмеген болса да, Абай өз-өзiне ғажап болды. Тiптi көп жүрiс алып, ысылған кiсiдей саспайды, қымсынбайды. Сирек талдың арасына шала жасырынып, далдалап тұрып, Ербол қыстауы жаққа көз тастады. Байқаса, бiреу арғы жағадан ербеңдеп, асығып келедi екен. Бетi қисықтау, жоғары таман. Абай дауыстап: – Ербол! Е-ей, Ербол!– деп үн қатты. Келе жатқан Ербол екен. Абайға қарай қолын сiлкiп: "бұқ" дегендей белгi жасады. Абай бұққан жоқ, тосып қалды. Қарауыл суы қатты тасып жатқанмен, енсiз болатын. Ербол арғы жағаға құп-қу боп, қорқып жүгiрiп келдi. Өзi ұшыратқандай жаман қысылған екен. Абай шошыды ма деп те қиналған. Бiрақ Абай мұның тұсына таман кеп тұрып, ақсия күлдi де: – Ал, құтқар ендi! Мына Қарауыл қолға түсiрейiн деп тұр!– дедi. Ербол жардың биiк жерiнен бiр-ақ секiрiп, өзен жағасына жеттi де, Абайға айғайлап: – Сен осы талдың iшiнде тапжылмай тұра тұр. Қазiр келем, қорықпа!– деп қайта жөнелдi. Аздан соң Ербол өз үйiнiң бiр дәу қызыл өгiзiн мiнiп келдi. Абай оның ат әкелмегенiне таң қалды. Ербол келдi де, өгiздi қамшылап кеп суға түстi. Өгiз мұзды суға басқысы келмей көп тартысып едi, Ербол ырыққа көнбедi. Бiр түсiп алған соң, өгiз iлгерi баса бердi. Су терең емес. Бiрақ мұзы бар, ағыны қатты. Сол мұз бен суға өгiз мықты екен. Ықтамай, бет бұрмай жай басса да, iлгерi тура басып келедi. Жағаға жақындай бергенде Ербол өгiздiң бас жiбiн лақтырды. Абай жабыса түсiп, тарта бердi де, Ербол қамшылап отырып жиекке шықты. Жанын ортаға салып., қатерге басып, Абайға шын достық көрсетiп шықты. Екi етiгiн қонышына шейiн су басып кеткен екен. Абай Ерболды құшақтай алып: – Өй, ат қайда? Өгiзiң не? Атпен неге келмедiң!– деп едi. – Ат болғанда, сенiң атыңды әкелмедiм. Анау ауыл қазiр тұрады. Бiз өткенше көрiп қойса, қаптап кетедi. Ал өзiмiздiкi әлсiз байтал. Және сол құрып қалғыр түнде қорадан шығып, тауға жайылып кетiптi. Бағанадан бөгелгенiм сол емес пе?– дедi. Екеуi мiнгесiп ап, қызыл өгiздi қайта бұрып едi. Ендi кесел қыңыр өгiз баспай қойды. Қатты әуремен жарым сағаттай өттi. Барынша қапа болған Ербол қызыл өгiздiң тұқым- тұғиянын, жетпiс жетi ата-бабасын санап, боқтап-боқтап дiңкесi құрыды да, бiр кезде өгiздi тастап, тал iшiнен бойлап байқап атрапқа қарады. Бұл уақытта күншығыс қызарып ап, бар дүние күндiзгiдей көрiнетiн болған. Бiр тәуiрi, ауыл тұрмаған екен. Ербол маңайды болжап ап, жүгiре жөнелдi. Абай азғантай тосқан едi, бiр сәтте Ербол әлдеқандай семiз қара көк биеге мiнiп жетiп келдi. Абай таң қалды. – Ой, бұны қайдан алдың? – Үндеме, Сүйiндiктiң қойшысының биесi. Мына жерде жайылып жүр екен. – Е – қойшысы қайтедi? – Қайткенiнде не жұмысың бар? – Қойын қайтедi? – Қойшысы жаяу қалады ғой! – Өй, тәйiр, қойшысы түгiл, құтпаны жаяу қалсын! Сенi жау қолына қалдырушы ма ем? Не айтып тұрсың? Кел, мiн!– деп, бiр-ақ байлады да, Абайды аяғынан алып көтерiп, жайдақ биеге мiнгiздi. Досының мына мiнез, мына сөзiне Абай аса қуанып кетiп, қатты риза боп: – Шiркiн, Ербол! Неткен жақсы едiң? Дос жақсысы сен екенсiң ғой. Естен кетпес iс еттiң-ау!– дедi. Сүйткенше Ербол өзi қызыл өгiзге мiнiп ап, бас жiбiн Абайға ұстата берiп: – Абай, сөздi қой, тарт!– дедi. Көк бие мұз iшiнде пысқырып, толқып, тайғанақтап отырса да, жығылмады. Қызыл өгiз де қара тартып ерiп отырып, аман шықты. Екi жас жiгiт арғы жағаға шығысымен, өгiз бен биенi қоя бердi де, жарды жағалап бұғып отырып, төмендеп кетiп, бiрталай жер ұзап барып, қыратқа шықты. Содан Ерболдың үйiне келдi. Қораның алдына жете бере, Ербол Сүйiндiк қыстауының жанында, төбе басына шығып, биесiн көздеп жүрген қойшыны көрдi. – Өй, көк биенiң бүгiнгi еңбегi жетедi. Ол қойға бүгiн бармайды. Бүгiнше қойыңды жаяу бақ!– деп, қылжақтай күлдi. Абай үйге кiрген жоқ. Далада тұрып, атын ерттетiп алды. Ерболмен соншалық ырзалықпен, шын досша қоштасты да, өзендi құлдап, желiп жүрiп кеттi. 