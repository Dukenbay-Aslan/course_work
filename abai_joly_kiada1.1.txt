Абай үйленгелi бiрнеше жыл болды. Дiлдә түскен жылдың келесi көктемiнде бұлардың үлкен баласы Ақылбай туды. Екi жыл өткенде Күлбадан деген қыз туды. Ол бүгiнде бiрден асты. Қазiр үшiншi баланың әкесi болғалы жүр. Дiлдә екiқабат уақытында бiрнеше айдай ауру адам сияқты болатын. Ас батырмау, басы айнала беру, ағарып, жүдеп, төсекке жантая беру мұның салты боп алған. Аз жылдың iшiнде бiрнеше баланың әкесi болса да, Абай әлi өзiнiң осы халiне үйренiп болған жоқ. Оған үйлерiндегi үлкен шешелер де себеп болды. Ақылбайды Ұлжан өзi бауырына салып, өз баласы қып алды. Тiлi шығып қалған Ақылбай бұл күнде Абайды әкем екен деп бiлмейдi. Жай, анда-санда ас басында көрiнiп кететiн көп үлкеннiң бiрi, бөгде таныстай көредi. Абай да оны ыстық көрiп бой тартқан емес. Өйткенi, ол бала мұның жастығына зорлық еткендей боп, тiптi ерте туды. Ең алғаш, он жеті жаста Абай әке болды. Үйленудiң өзi бiр тәңiр құдiретiндей амалсыздық күнi едi. Соның артынан ес жиғызбай, iлесе келген әкелiк, тiптi бiр мазақтай, қатал зорлықтай көрiнген. Алғаш Ақылбай туған күнi Қалқадай жеңгелер: – Балалы болдың! – Ендi, мiне, сен әкесiң! – Қайырлы болсын!- десiп, күлiп қамалаған болатын. Сонда Абай бiр ұялып, бiр қиналып, не қыларын бiлмей, атына мiнiп, кетiп қалған. Аулына үш-төрт күн өткенде бiр- ақ оралып едi. Кiшкене Күлбаданды да Абай әлi танып болған жоқ. Ол да күнi бойы шешелер үйiнде, солардың бауырында болады. Дiлдә бейнелес, ақ сары, мазасыз қыз кеш болғанда ғана отауға келедi. Абайды әкелiкке ерiксiз көндiрем дегендей боп, Күлбадан түнi бойы ұйқы бермей жылайды. Сонысының өзiмен де ол жас әкемен екi арасын бiтiмсiз қып қойды. "Тыныш ұйқыдан кiсiнi шаяндай шағып оятады" деп, Абай оны "Саршаян" дейтiн. Қазiр сол Саршаян тағы да жылап отыр. Кеш батып, үй iшi қараңғы болса да, Дiлдә от жақпапты. Өзi шымылдықты түсiрiп, биiк төсектiң алдына көрпе-жастық салып, жантайып жатыр. Күлбадан шешелер үйiнен жаңа келiп, төсекке жатпай, қиғылық салып. Отыр екен. Абай бiр топ кiсiмен үйге кiрдi. Тыста боран. Бұлардың үстерi тегiс қалың қар, қырау. Үйге шұбатыла кiрiп, мол аяз алып келдi. Тыстан кiрген суық пен көп кiсiнiң дабырынан тынышы кеткен Дiлдә басын көтердi. Абай тымағы мен iшiгiнiң қарын қағып жатып: – Дiлдә, жарық жақсаңшы! Тыйсаңшы мынау мазасызды! Болмаса апарып тасташы анау үйге!– дедi. Дiлдә жарық жағып, шымылдықты түрiп қойып, қонақтарға көрпе салды да, Күлбаданды қолына алды. Күтушi қызыл келiншек отауға кiрiп, Дiлдәмен сыбырласып алып, қонақтардың қамына кiрiстi. Бұл қонақтар Абайдың қазiргi уақыттағы жолдастары, жас жiгiттер: Ербол, Жиренше, Асылбек және Базаралы болатын. Орталарындағы үлкенi Базаралы. Сол төрге шығып, шешiнiп отыра берiп: – Жаным-ау, мына құдайдың күнi қайтедi? Тағы боран! Әлi боран! Жұтатты-ау! Ақсүйек қып жұтатты-ау ел сорлыны!- деп,, уайым айтып, ұзын қара сақалын ұстап, ойланып қалды. Еңгезердей мол денелi болса да, аса сымбатты, нұр жүздi Базаралы қазiр отызға жаңа iлiнген. Ақ елтiрi iшiгiн желбегей жамылып отырып, таңдайын қақты. Дiлдә дөңгелек үстелдiң үстiне шам әкеп қойғанда, жiгiттер айнала отырды. Бұл кезде Абайдың да денесi iрiлеген. Жауырынды, сүйектi боп қалған екен. Бойы ортадан биiктеу. Сүйегi iрiлеумен қабат, бұлшық еттерi де толып, бар мүсiнi балғын, кесек тартыпты. Бет пiшiнi де денесiне лайық дөңгеленiп, iрiлеп қалған. Ұзынша қырлы мұрны көтерiңкi, үлкен. Жазық биiк маңдайы шекесiне таман келгенде дөңкiлдене түсiп, кең көсiлгендей. Қыс суығынан бет, мұрны тотықса да, келбеттi маңдайы ақшылданып, айқындап тұр. Отты сұлу көздерiнiң ақ, қарасы әлi де тап- таза. Көзiнiң сыртқы шарасы томпақтау және ұзынша бiткен. Жiп-жiңiшке боп кең созылған ұзын қастары мен ойшыл отты көздерi Абайды өзге жұрттың iшiнен оқшауырақ етiп тұрады. Жақсы туыс белгiсi сияқты. Әлi ұзармаса да, теп-тегiс боп, тебiндеп шығып келе жатқан қоңырқай мұрты бар. Барлық тұлғасы сай келген қара сұр жiгiт, сонау сұлу болмаса да, ұнамды, сүйкiмдi. Оңаша отауға iрiктелген жас жiгiттер бұл кештi көңiлдi өткiзсе керек едi. Бiрақ жаңа орнықпай жатып Базаралы айтқан уайым сөз бәрiн де ойға салды. Бұл жиынның Базаралыдан басқасы үш күннен берi бiрге жүрген. Базаралы осы кешке ғана тау жақтан келгендi. Қалың ел, көп қыстаулар сонда. Абай сол жұрттың жайын бiлмек боп: – Немене, жұт өзi қауырт па? Жоқ, ойдым-ойдым ба? Көлемi қандай?- деп сұрады. Асылбек, Жиренше, Ерболдар да Базаралыға қадала қарап, хабар күттi. – Анық жұт жаппай келмей ме? Бұл соның өзi ғой! Ел дегенде көптi айтамыз да... Көп қысылды ғой! Мына боран айықпағалы мiне үш күн болды. "Жыл мойыны жақын ба" деп дәме қылысып едi. Көкек аяқтап, мамырға да тақадық. Бiрақ аспан-қаңтардай боп әлi ққақап тұр. Ендi не қалды?- деп, Базаралы түңiлiп отыр. – Қырылып жатқан қой ғой. Ал, мына iрi қара жағы қалай? Шыңғыста одан үмiт бар ма екен?– деп Жиренше тым құрса, өзге малдың аман қалары болар ма екен деп едi. – Тобықтының малы жылқы мен қой емес пе? Iрi қара дегенде сиыр болса, ол кесел қойдан да жаман екен. Түйе де жұтқа осал неме ғой... Әйтеуiр қолдағы малдың аманы болмас!– дедi Базаралы. Шай үстi мен барлық осы iңiрде жiгiттердiң әңгiмесi елдiң бүгiнгi қысталаң халi туралы болды. Мал жұты ғана емес. Көпшiлiк, кедей көпшiлiктiң ашаршылыққа ұшырай бастағаны да бiлiнiптi. Соғымы тәуiр ауқатты ауылдарға Шыңғыс iшiнде ас-су iздеп шұбыра бастаған нашарларды да Базаралы көрiптi. Мұндайлардың алды осы Жидебайға, Абайдың шешелерiнiң үйiне де келiп жатқан. Бiрер асым ет, бидай, тары болса сұрастырып, көмек әкетiп жатқан кемпiр-шалдар бар-ды. "Жұттан аман қалар ел бар ма? Қазiрде тың тұяқ тұрған кiмдер?" дескен уақытта, Базаралы: – Ат төбелiндей аз ауылдар аман болар. Ырғызбай, Көтiбақ, Жiгiтек, Бөкеншi iшiнде жақсы қыстау алып, жердi мол басқан ауылдар әзiр қысылған жоқ, – дедi. – Әсiресе Ырғызбай iшi аман. Қыстаулық жерi сайлы. Күзден алған пiшенi де бар, – деп, Ербол жаңадан өзi көрген жайларын айта бастады. Бағанадан берi үнсiз ойланып отырған Абай: – Жалғыз Ырғызбайдың амандығы кiмге медеу, кiмге дәрi?- дедi. Базаралы Абайдың бұл сөзiн ұнатып қалды. – Әйтеуiр күшi бардың күйi бар болады екен. Құнекең әперген жер Ырғызбайды сақтайтын көрiнедi ғой! Абай қабағын түйiп, жалт етiп Базаралыға қарап: – Тәңiр-ай, тартып алып жетiскеннiң несi сөз? Ырғызбайдың иемденiп отырғаны жер ме? Көрiнеу көздiң жасы емес пе? Асылбек пен Жиренше Абайдың мынау ашық сынына қатты сүйсiнiп, күлiп жiбердi. – Япырай, Абайжан-ай, көптiң көңiлiнде жүрсе де, аузы бармайтын сөзiн өзiң айтың- ау!- деп, бағанадан берi уайыммен отырған Базаралы да жадырап қалды. Бұл жiгiттер Абайдың әр жайдан шындасып сырласатын досы есептi. Әсiресе, Ербол бес-алты жылдан берi Абайдан айырылмайтын үзеңгi жолдасы боп алған. Сол арқылы Жиренше, Асылбек те Абаймен әбден жақындасып, қысы-жазы көп араласа беретiн. Құнанбай болса, Абайдың дәл осы жiгiттермен достығын сүймейтiн. Сырттан бiрнеше рет қатты сөйлеп: – Ылғи кешегi жау ауылдардың бөлтiрiктерiн жиып апты. Дос тапқан екен!– деп тыжыртып, жақтырмай жүретiн. Бiрақ Абай өзi әке мiнездерiн сынағыш болғаннан берi, сол әкеден қорлық көрген елдiң қай-қайсысының болса да, сөз ұғар деген адамдарымен сырласа сөйлесе, әке мiнездерi, ел күйi, көптiң мұңы сияқтыны толық ұғынып, кең түсiне бастаған. Абайдан екi-үш жастай үлкен болса да, Жиренше, Ербол, Асылбектер бұл кезде әбден жақын құрбы-құрдастай боп ап, өз маңдарындағы үлкеннен, кәрi-құртаңнан есiткен шер уайымды да iрiкпей айтып келе беретiн. Жалғыз-ақ мұндай бел шешiсiп кеңескен сөздерiне Базаралы бұрын көп араласқан жоқ-ты. Ол өзi осы жұттың бұл өңiрдiң елiне аса қатты тиетiн бiр себебi Құнанбайдан деп бiлетiн. Жол бойы көрiп келдi. Құнанбай оң қараған жуан ауылдар Ырғызбай iшiне малдарын айдап апарып, сонда жан сақтап жатыр. Ал, Құнанбай адам деп санамайтын аз ата, сансыз атсыз көпшiлiк болса, малы қайда барарын, басы қайда қаларын бiлмей сеңдей соғылып жүр. Өз iшiне талай түрлi ызалы, наразы ойлар жиса да, Базаралы әлi ешкiмге тiс жарып айтқан жоқ-ты. Ендi Абайдан жаңағы сөздi есiткен соң шешiле түстi. Көп ауыртпалықтың түп тамырларын қазбалап кеп: – Көпшiлiк сорлы ғой. Санда бар да санатта жоқ. Егесте сойыл соғар, еседе құм қабар. Атаусыз, жоқтаусыз кеткенi ғой. Бүгiн мiне, аппақ сүйек боп қырылғалы отыр. Кешегi "жақсы", "басшы" дегендерiң қайсысының қабырғасы қайысар екен? Көрерсiңдер ертең! Кiм қынжылар, кiм болысар екен!- дедi. Абай Базаралының өзгеден бөлек мынандай қамқор ойларына iшiнен таң қалды. Жалғыз жүрсе де, Базаралы ел дауын шешен қып айтып, түкпiрлеп ойлап жүрген сияқты. Өзi батыр бейнелi, өзi әншi, шешен Базаралы үлкендер сынынша бiр тентек, сотқар көрiнушi едi. Жалғыз жайылған сыйымсыз. Аузының дуасы жоқ. Ащы тiлдiң тыйымсызы боп аталатын. Қазiрде Абай байқаса, мына Базаралы ол емес. Жұрт жайын ойлап жабырқау тартқан жастарға Базаралы: – Жiгiт болсаң, жiгерiң болса, мынау шұбырған елге пана болыңдар. Малың аманда, жаның сақта. Әншейiнде есе бермесе ең болмаса осындай қысылған күнде артығынан үлессiн. Жерiнен жайылыс берсiн. Қыстау қорығынан пана берсiн көпке! Үлеске салсын жиған қорын. Елден ерек аман қалған Құнекең, Байсал, Байдалы, Сүйiндiктер мен тұтас Ырғызбай кiмге тұлға болады? Бар ел жүген ұстап қалып., аштан шұбыратын күн болса тiптi оларды аман да отырғызбайды. Жер мекенiне босып кетуден бұрын, ең әуелi осылардың өзiнде барды ұйпап кетпей тұра ма? Мұны ап-аман қойып, өздерi ауған қояндай құр жосып кетсе, оның тiптi елдiгi қайсы? Қысқасы, ел кетпейдi! Кетсе, тек кетпейдi!- дедi. Бұл сөздерi барлық жиынды қатты ойландырды. Асылбек, Базаралы дауының кейбiр жерiн терiс деп бiлген. – Жұт деген киiз туырлықты қазақтың атам заманнан бергi зәулiсi емес пе? Жалғыз бүгiнгi күннiң адамынан боп отыр ма? Сыңар езу кетiп, бiр-ақ жаққа салмақ сап отырсың. Осының оғат!– дедi. Базаралы дауласайын деген ойда емес. Көңiлiндегi өзi ұғынған наразылық бетiнен қайтқан жоқ. Асылбектiң сөздерiн:" әкең Сүйiндiктен келе жатқан жалтақтық қой!" деп, жақтырмай тыңдады. Асылбекке ажырая қарап, басын изеп қоя салды. Жiгiттердiң осы әңгiмесi аяқтай бергенде, аязды тыстан үш кiсi кеп кiрдi. Үстерi қар, сақал-мұрттары сiреу болған. Алдыңғы келген сеңсең тымақ көне тонды, ұзын бойлы жолаушының кiрпiгiне шейiн қырау тұрып қапты. Бұл келген Бөкеншi Дәркембай мен соның екi кедей көршiсi екен. Абай Дәркембайды танып: – Шешiнiңдер, – деп едi. Дәркембайдың жүрiсi тығыз екен, шешiнбедi. Бұл Дәркембай анау жылы Тоқпамбетте Бөжей сабалатында Құнанбайды атам деп мылтық оқтаған кiсi болатын. Сол төбелестен берi Тобықты iшi болсын, әсiресе, Құнанбай айналасы болсын оның сондағы iсiн есiткен. Барлық Ырғызбай Дәркембайды содан берi көзге түрткi қып, шетке қағып, қырына ала беретiн. Абай шаруасын сұраған соң Дәркембай iркiлген жоқ. – Шырағым Абай, қарындасқа қайырымы бар бала деп естушем. Сондықтан кеп отырмын. Болмаса, ана Тәкежандай десем, келмес ем. Басыма күн туып кеп тұрмын. Мынау екi көршiммен үшеуiмiздiң үйлерiмiзде жиыны жиырма-отыздан тұяқ бар едi. Сол азын- аулағымызбен бiрге пана таба алмай ығып, бүрiсiп кеп отырмыз. Жерiмiзде қылтанақ жоқ. Қойларымыз бұралып бiттi. Қазiр осы Мұсақұлға жеткенше, бес қой үсiп өлдi!- дедi. – Өй, Шыңғысқа неге тартпадың? Тым құрыса, тау панасы бар ғой!– деп, Асылбек сұрай бастап едi. – Ойбай-ау, боран Шыңғыстан соғып тұр. Өзi титықтап тұрған мал қарсы баса ала ма? Және Шыңғыс қайда, бiреу қайда? Мынау Мұсақұл, Жидебай әрi ыққа қарай, әрi жақын және иелерi бейiл берсе, бұл Мұсақұл, Жидебай, Барақ сияқты үш қорық – талай қора қойға пана емес пе? Қарын аршысам да, өлтiрем бе! Шидiң iшi қойға пана ғой!- деп бар үмiт қып келгенiм осы едi!– дедi. Абай Дәркембайдың жайын танып отыр. – Дұрыс кепсiн! Ал, жая бер! Ендi несiн сөз қып кеп тұрсың? – Оның рас-ау, қарағым! Бiрақ жаңа кеш бата, сол Мұсақұлға зорға кеп жетiп ек. Алдымыздан Тәкежан шығып, қайта қуды. Қасында әлгi Жұмағұл дейтiн қаныпезер бар екен. Басымызға қамшы иiредi. Кет деп жатыр. Бар талшығымды қырам ба осы мен? Қырар болсам, тым құрса, сен бiлсiн, аш-арық ағайынның опқа түсiп жатқанын сол көрсiн деп келдiм. Абай Дәркембайдың осыдан арғы сөздерiн тоқтатып, тез байлау жасап, Ерболға қарап: – Ербол, жылы киiн де, атқа мiн! Дәркембай, ерiңдер мынаның қасына! Осы арадан азық алып кетiңдер! Дiлдә, тұр!– деп, Абай келiншегiне бұйрық етiп:- мына кiсiлер ашықпастай қып, ет, азық әзiрлете бер!– дедi. Дiлдә лезде тұрып, щығып кеттi. Абай Ерболдан Тәкежанға сәлем айтты. "Қумасын! Қазынасын жемейдi! Мынаның азғана малына жайылыс берсiн және Жұмағұлды тыйсын!" дедi. Ербол тез киiнiп алып, Дәркембайларды ертiп жүрiп кеттi. Тәкежан бұл күнде Мұсақұлды қыстайтын. Ол Абайдан бұрын үйленiп, сол жылы еншi алып, бөлiнiп шыққан. Қазiр өзi аса малқор да және әсiресе жер қорығыш, қызғаншақ болатын. "Жұрт көзiне түспейтiн жер болса, тiптi осы мына үлкен шешелерiнiң өз аулынан жайылған малды да қуып тастап отырады" деп, барлық көршi малшылар қайран болушы едi. Абай Тәкежанның сол мiнезiн биыл естiп, қатты наразы боп жүретiн. Көрiссе, суық амандасатын. Түнделетiп, борандатып кеткен Ербол аз уақытта қырауланып, ызаға толып, қайтып келдi. Қысқалау тығыз қара сақалына қар тығылып, шал беттендiрiп апты. Үлкен, жуан тұмсығы қызарған. Қоңырқай өткiр көздерi жиренiш, ренiш сызын жасырмай бiлдiрiп тұр. Тымағының бауын шешпей бiр тiзерлеп отырып, сақалының қарын аршып жатып: – Тәкежаннан күткенше тәңiрден күткен жақсы ғой! Мұсақұл, Жидебай, Бараққа мен мал түсiртпеймiн деп, Жұмағұлды қайта жұмсады. "Сабап-сабап айдап таста Дәркембайды" деп, көзiмше бұйрық бердi. Жұмағұл құдай ұрған, сол сөздi арқаланып, жаңа менiмен iлесе шауып келiп, әлгi Дәркембайдың қойын сойылдап қуып жүр!– дедi. – Дәркембай ше? Ол ендi қайтедi? – Түн iшiнде мына боранда қайда барады? – Қуғында өлгенше, Жұмағұлдың қолында өлсешi!– деп, үйдегi жiгiттер жаман ширықты. Ербол тағы бiр көргенiн жеткiзiп: – Жұмағұлдай ит болмас, қаныпезер! Елдi қан қақсатып жүретiн атшабарлыққа жаратқан ғой өзiн кәпiрдiң. "Тым құрса, сен аял берсеңшi, таңға шейiн тоқтасаңшы!" деп ем, өзiммен ерегесiп, аузына келгенiн айтты!- деп, тоқырап қалды. Ербол бар есiтiп, бар көргенiн айтқан жоқ. Тәкежан Абай туралы қатты сөйлеген. Жұмағұл Ерболдың өзiн де сабамақ боп ұмтлған. Бiрақ сол кезде Дәркембай қаны қайнап, қатты ашуланып: "ендi тек қолың тарт! Болмаса, екеумiздiң бiрiмiз қан-жоса боламыз!" деп, араға түсiп барып, Ерболдан бетiн қайтарған. Бұл жайларды Абайға айтса: "екi туысқан арасына от тастаған" боп саналатыны бар. Өз басы ондай жанжалды сүймейтiн Ербол мұндайда тартыншақ болушы едi. Абайды ұшқары iстерге арандатпаймын дейтiн. Ондайын артынан бiлiп, неге айтпадың? Деп, күйiп сөйлеген Абайға, бұл сыр ашпайтын. Өзiнше, Абайдың жақсы досын, тату жолдасын " сақтағаным " деп бiлетiн. Бiрақ қазiр оның iшiне iрiккен үлкен ашуы Абайға ап-айқын боп бiлiнiп тұр. Жолдасына сыр мiнез болғандықтан Абай қазiр айт деп қысқан жоқ. Тек жаңағының ар жағында жатқан басқа зiл бар екенiн таныды да, аса қатты долданып кеттi. Екi бетi бiр сұрланып бiр қарауытып, түнерiп алды. Азғантай уақыт шұғыл ойланып, Ерболға оқтай қадалып, кiрпiк қақпай түйiлiп отырды да, бiр сәтте атып тұрды. Базаралы, Асылбектер Абайдың байлауын ұқпай аңтарыла қалды. Абай демi дiрiлдеп, тiстене сөйлеп: – Тұр, Ербол! Менiмен бiрге жүр!– дедi де, өзi шапшаң киiне бастады. Жеңiл күпi кие сап, щарт буынып, қолына қамшы алды да, есiктi қатты ашып атқып жөнелдi. Ербол артынан кеттi. Қамшы алғаны үйдегiлерге Абайдың атқа мiнбек болғанын бiлдiрдi. Тыста екi көк ат ерттеулi күйде бораннан ықтап, қораны жанасалап тұр екен. Абай ең жақын тұрған бiреуiн шешiп жатып жолдасына: – Сен де мiн!– дей салып, өзi лезде қарғып мiндi. Көк атқа қамшы басып, ақ боранның iшiне құйықтыра шауып, кiрiп кеттi. Бұл кезде Жұмағұл Дәркембайлардың елу-алпыстай азғана қойын шоқтай иiрiп, тiрсекке сабап қуып жүр. Iштерiне талай күннен нәр түспеген. Бүрсең қойлар қашайын десе де жүгiре алмай, ұйлығып, сығылыса бередi. Қойдың жылдам баспағанына зығыры қайнаған Жұмағұл иесiнен бастап боқтық астына алады. Артынан ерiп келе жатқан жаяу шұбырған Дәркембайларды бiрде-бiр құлаққа iлмейдi. Қуғыннан, бораннан және бүгiн кешкi аш жүрiстен әбден титықтаған төрт-бес тоқты омақата жығылып, тұра алмай да қалды. Дәркембай қаны қайнап, Жұмағұлды ұстайын деп ұмтылып едi. Аты жарау, өзi сырқынды Жұмағұл маңайлатпай жосып жүр. Қойдың бiр шетiнен екiншi шетiне қарай омыраулап кеп тиiскенде, атының тiзесiмен буаз саулықтарды домалатып та кетедi. Жазықсыз жаулық көрген сорлы мал тiлек тiлей бiлсе, бұл түнде мынандай қамалып тұрған қастық ортасында өлiмнен басқаны тiлеместей. Жұмағұл бағана келгеннен берi боқтықтан тыйылған жоқ. Майбасар старшындықтан түскен соң, Жұмағұл атшабарлықтан да қалған болатын. Пiштiрiлген сәурiктей боп., дiңкесi құрып жүрiп едi. – Жанжал мен төбелес құдайдан ақсарбас айтып тiлесе де қолына түспей, Жұмағұлдың мысы құрып. Жүр!- деп, жорға Жұмабай мысқыл ететiн. Бiрақ осы соңғы екi жылда Жұмағұл орнын тапты. Оны Тәкежан жолдас қып алды. Рас, Тәкежан қолында әмiр, құдiрет жоқ. Бiрақ қыс пен күзде жер қоритын әдеттерi бар. Сонда маңайдағы малы азғана, күшi кем, адамы момын ауылдарға Жұмағұл мен Тәкежан атшабар мен старшыннан кем тимейдi. Малшыларды сабайды, мал қуады, ат ұстап алады. Ағайынды көп жалындырып, жалпетек ететiн талай iстерi бар-ды. Өздерi онсыз да бәле тiлеп жүрген Жұмағұлдарға Дәркембайларды қатал құдайы өздiгiнен айдап кеп бергендей болды. Бұларға күнi түсiп отырған кiм десеңшi! Ол – әншейiнде Тәкежан, Жұмағұлдың тiстерiн басып жүретiн Дәркембайы. Жұмағұлды аттандырар жерде, Тәкежан дауыстап тұрып: – Дәркембайды қолыма бередi екен! Ата дұшпаным Дәркембайды!- деп, кiжiнiп қалған. Соны есiне түсiрген сайын Жұмағұл арық қойларды бастырмалатып, домалатып кетедi. Осындай боп, айықпас бораннан да бетер қатты кәрқып жүрген кезiнде, ақ боранның iшiнен шапқылап кеп шыққан екi көк атты көрiндi. Қылаң аттар боран iшiнде дәл жасырынып келгендей бопты. Жұмағұл бұл уақытта аш қойлар мен Дәркембайды боқтағанын мiсе қылмай, тiптi Дәркембайдың арғы атасы сонау Бөкеншiден түсiп, соның атын атап құлдилатып жүрген. Боз аттылар келе бергенде, зiлiн қатайтып, тағы бiр қатқан қойды қағып түсiрдi. Асығыс жүрген аттылар, үн шығармай, дыбыс бермей тұп-тура қоян-қолтық. Келдi. Не жөн сұрап немесе ашу айтып ұрысқан да жоқ. Тек қана алдыңғы атты екпiндеп кеп, қой мен Жұмағұлдың атының екi арасынан кие бердi де, шылбырдан алды. Жұмағұл ашу шақырып, тебiне түсiп, қамшысын оңтайлай берiп едi. Осы кезде Абай ақырып жiберiп: – Аш көзiңдi, жауыз!– дедi. Жұмағұл Абайды тани бердi. Бiрақ танысы жаудан бетер боп шықты. Үн қатқанша аял болған жоқ. Абай оң қолындағы қамшысын құлаштап қайрып алып, Жұмағұлды қақ бастан тартып-тартып жiбердi. Жұмағұл тебiнiп құтылайын деп едi. Шылбырын Абай сол қолына орап апты, тапжылтпады. Екеуiнде де үн жоқ. Абай аямастан тағы да батырлатып жөнелдi. Қолы қатты. Қамшысы сойылдай тиiп барады. Бұл қорлықты көргенше, өлiп бағайын дегендей боп. Жұмағұл Абайдың өзiне ұмтыла бердi. Бiрақ дәл осы кезiн баққан Ербол әзiр тұр екен. Атын қатты тебiнiп жiберiп, кимелеп кеп, Жұмағұлды жауырыннан ала түстi. Бұл уақытта: – Уа, құдай тiлеуiң берсiн!Бәсе, бiр адам баласы да бар шығар-ау! Жанның бәрi қасқыр емес шығар-ау! А, құдай-ай, берi әкпешi!– деп, зар қағып жүгiрiп кеп, Дәркембай да жеттi. Жұмағұлды жағадан алып, бiр-ақ жұлқып, күпсек қардың үстiне доптай түсiрдi. Абай сол арада: "қойды кейiн қайыр!" деп, қатты әмiр бердi. Иелерiне айдатып отырып, қорыққа қайта кiргiздi. Жақын жерде тұрған үлкен мая бар екен. Соған қарай айда деп бұйырды. Қой маяға жақындай бере, шұбай жүгiрдi. Дәркембай Құнанбайдың қорығына түсумен қоймай, пiшенiне тағы ауыз салғаннан қорқып: – Қайыр! Қайтар! Пiшенiн жегiзбе!– деп, өз кiсiлерiне айғайлай бастады. Абай оған да зекiп: – Тоқта былай! Барсын! Жесiн! Маяға жабыңдар, жарамсақсымай!– деп ақырды. Қойлар тегiс маяға жеттi де, мол пiшенге бас қойды. Жағалай жабысып, қатып тұрып қалды. – Таң атқанша осы маядан тапжылтпа! Боран айыққанша тыпыр еткiзбе! Бұл жер бұл шөптiң Тәкежан иесi болса, мен де иесiмiн!– деп, Абай бiр жұмысты жайғады да, ендi Дәркембайды қасына шақырды. – Дәркембай, сенiң екi жолдасың осы қойдың қасында болсын. Айрылмайды. Ал өзiң дереу мынау атқа, мына жер қорығыш Тәкежанның атына мiн де, қазiр шапқылап отырып, осы маңдағы өзiңдей ауылдарға хабар айт. Мен жiбердi де! Шыңғысқа жете алмай, осы жақын маңда қойлары аштан бұралып, қырылып жатқан ауылдар тегiс жүруге жарайтын қойларын алып, азаматтарын сайлап, дәл осы үш қорыққа, Құнанбай қорығына айдап келсiн. Күрек-шоттарын ала келсiн! Қойларын қорыққа салып, қар аршып, жан сауғаласын! Осы хабарды мына жақын жердегi – Торғай, Жiгiтек, Қарабатыр, Бөкеншi барлығына айт! Ендiгi жұтты көрсек, бiрге көремiз! Бар! Шап! Жиып кел тегiс, – дедi. Дәркембай сол бұйрықпен атқа мiнгенде, Абай Жұмағұлдың кеудесiне өз атының тұмсығын тiреп тұрып: – Сен ант ұрғанның бұдан былай итаршы болғаныңның алды-арты осы болсын! Бiлдiң бе? Ал, Тәкежанға айт, шыдамаса – өле қалсын! Жуандығы мен кәрi болса, жұтап жатқан қойға, аш-арық елге көрсетпесiн, дәл маған көрсетсiн! Жөнел! Жаяу бар!– деп, бұйрық еттi. Бағанадан бiр ауыз үн қатпаған Жұмағұл Тәкежан аулын жаяу iздеп кеткенде, Абайлар Дәркембайды өз қолдарынан жөнелтiп жiберiп, ауылға қайтты. Боран әлi бәсеңдемептi. Ендi, тiптi, ышқына соғып, қарсы алдарынан қатты ысқырып, зәр төгiп тұр екен. Майда қар ұйтқып, жабысып, көз аштырмайды. Желдiң соғуына қарап, Жидебайға беттерiн түзеп алып, екi жiгiт жарысып кеттi. Таң атқанда жел басылып, жауа бораған боран айығыпты. Алыстағы ақ белден жаңа көрiнген күн қып-қызыл екен. Қысылып, қиналып шыққандай. Екi жақтағы сұрғылт бұлттарға қызғылт-сары рең берiп, құлақтанып тұр. Маңайда шаңыт бар. Бiрнеше күн ұдайы соққан қатты жел ендi бәсеңдеп, аяқтап келгенде, жаяу борасындап қояды. Шытырлаған аяз бiлiнедi. 