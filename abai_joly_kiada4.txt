Ел iшiне сайлау келдi деген хабар шығып едi. Жидебайда жатқан Абайға Құнанбайдан шақырту келдi. Абай күз бойы өзiнше бiр оқшау, жалғыз болған. Көбiнше, домбыра тартып, күй күңiренте бередi. Шешен қоңыр домбыра биыл тiптi дiлмәр болып алғандай. Көп-көп сырлар айтады. "Саймақтың сары өзенiн "тартса да," қос қыздың жылағанын", боз торғайдың шырлағанын " тыңдаса да баяғы сарын көп жайды баян ететiн болды. Нелер айтады? Желдi аяқ желмаясын жосытқан Асаңқайғы да, ашты күйiн бебеулеткен Алшағыр да – барлығы да тыным таппай безек қағады. Ылғи бiр көргенiне көне алмай, аңсағанын ала алмай, зар шеккен күйiндiлер. Бәрiнiң де қасиетi – iздене талпынады, толғана ширығады. Ендi Абай ойының көбi, осы жазда Қадырбайдан естiген, соған өзi айтқан үлкен толғауларының жайы. Қадырбай сонда: "Өткен заман талай шерiн тастап кеткен" дейтiн. "Ақынның аңсауынан, әншiнiң ырғағынан, күйшiнiң кер толғауынан соны көр " дегендей болатын. Абай өз ойына, сол өткен күндер тiлшiсi болған кәрi домбыраның сырын жалғайды. Бұрынғы қызық, сауық дегеннiң, жастық жүрiс дегеннiң бәрiн де әзiрше ұмытқан тәрiздi.. Осы жақын шақта Ербол келiп, Абайды ертiп әкетпек болған. Елiктiрiп, қызыққа салмақ болатын. Кейбiр жүрiстердi. Еске салып, сұлу қыздардың аттарын атап едi. Абай бұған да салқын қарады. Сол Ербол қонып жатқан күндерде, "Сап-сап көңiлiм сап көңiлiм" деген ұзақ бiр жыр жазды. Мұнысы Ербол ұсынған желiктерге өзiнше жатырақ қарай бастаған бет сияқты. Ерболға айтқан жауап та осы. Домбыраға қосылып, ұзақ әнмен айтып бергенде, Ербол дауласа жөнелдi. – Тәңiр, өзiң жас дәуренге қош айтайын дегеннен аманбысың? Жиырма беске жасың келмей жатып, бұ неменең? Ондайыңа көнетiн кiсi жоқ!- деген. Абай Ерболдың наразылығын түсiндi де, күлiп қойды. Оңаша кездерiнде бұрынғыша домбыраға қосылып, көп ойларын термелеп айта беретiн. Ендi бiрнеше күн бойынша, жалғыз күйi осы "Сап-сап көңiлiм" ғана болды. Ербол бұл өлеңнiң түбiн жақтырмаса да сөзiн ұнатты. Сондықтан кейде Абай әнiне қосылып та кетедi. Осымен, дәл бiр он күн бойына екi жас жiгiт өздерi кешiп өткен ең алғашқы албырт жастыққа ұзақ-ұзақ " қош-қошын айтқандай болды. Сүйтiп жүрiп, бiр күнi Ербол қайтатын мезгiлге жеткенде, Абай тағы да сырласқандай боп: – Кәрiлiктi шақырып жүргенiм жоқ, Ербол. Жастығымды неге қияйын? Дүниенiң оны айырбас етерлiк қай тәттiсi бар. Мәлiм ғой. Тек ендi бала жастық пен албырт жастық орнына нәрлi жастық iздеймiн. Бұл жолда да құштарым көп. Ендiгi көксегендерiмдi айтсам да, көкiрегiм қарс айрылады. Бiр бiлерсiн... Айтармын!– деген. Мұнысы анық сыры. Құнанбайдың шақыртуы осы әңгiмелер үстiне келген. Сол күнi Ербол қайтып кеттi де, Абай Қарашоқыға тартты. Ел орынға отырар кезде Абай Қарашоқыдағы қыстауға тақап едi. Тоғайлы өзекте, қарсы алдынан келе жатқан жалғыз салт аттыны көрдi. Бойы ұзын, екi иiнi есiктей бiреу екен. Жақындап келгенде, өз iнiсi Оспан боп шықты. Қараңғы кеште ендi ғана аңғарып, Абай таңданып қалды. Әншейiнде күнде көрiп жүрген iнiсiн дәл мұндай үлкен денелi деп бiлмейтiн. Қазiрде он сегiз, он тоғызға кеп қалған Оспан тiптi алпамсадай боп кетiптi. Абайдан әрi биiк, әрi сүйектi, iрi. Оспан қатты жүрiп кеп, Абайды таныды да, шұғыл тоқтады. Тоқтай сала, күле сөйлеп: – Бүгiн әкемнiң алдына бара қап ем. "Аузың ораза ма? Бес уақыт намаз оқимысың? Мұсылмандық парызын атқарамысың?" деп, дәл бiр Мүңкiр-нәңкiрдей тергеуге алғаны. Шынымды айтып: сол атағаныңыздың бәрiнен осы жайын құлан қандай таза болса, мен де сондай тазамын дегелi бiр тұрдым да, бата алмадым. Шатақ шығатын. Сонан соң қайтейiн? Е, бәрi де солай дегенiм. Осыған ырза болып, өзiмдi мақтап, күнi бойы қасында сарғайтпасын ба кеп?! Амал жоқ, дәретсiз намаз да оқыдым. Өтiрiк ораза да болдым. Бүйте берсе, шындығына бiржолата көзiн жеткiзейiн деп, өзiмен бiрге ауыз да аштым. Жаңа ауыз ашарға iстеген барлық ыстық тамағын сыпырып-сиырып жеп, үйге қайтып келемiн. Мiне сүйтiп, әкеңiздi алдап соғып келе жатқан Оспан бiз боламыз, – деп қарқылдап, ұзақ күлдi. Iнiсiнiң рахат күлкiсiне ерiксiз елiгiп, Абай да күлдi. Бiрақ ойында мысқыл да бар едi. – Өй, өзiң әкеңе шыныңды айтсаң, мұндай қуанбас ең, өтiрiк деген рахат екен-ау өзi, ә! Мәзсiң ғой!– деп Абай күлген бойында тебiнiп жүре бердi. Оспан мысқылына жауап таба алмай аңырып қап, күрең атты бiр тартты да, жорта жөнелдi. Қарашоқыдағы қыстауға келген соң, Абай ең әуелi әкесiне бармай, Күнкенiң үйiне кiрдi. Мұндай Абайдың ең жақсы көретiн туысқаны Құдайбердi көптен берi науқас болатын. Алдымен соған амандасып, жайын бiлмек. Құдайбердi биiк төсек үстiнде жөтелiп жатыр екен. Абайдың келгенiне сүйсiнiп қалған сияқты. Аппақ шөлмектей боп жүдеген жүзiне жұқалаң қызғылт шықты. Қап-қара сақалы қазiрде бiртүрлi ұзарып, өсiп кеткен екен. Сүйек-сүйегi адырайып, көк тамырлары көрiнiп, салдырлап қапты. Ағасының пақыр болған түрiне Абайдың жаны қатты ашыды. Алыста тұрып, тез шешiндi де қасына кеп, төсекке отырды. Жеңiп алған науқас еңсерiп әкетiп барады. Он бес күн бұрын бiр келiп едi. Қазiр көп төмендеп қапты. Құдайбердi Абайдың қолын ұстап, қысып, сипап жатып: – Жақсы келдiң ғой!– дедi. Аурудың жүдеу қолын iнiсi қос қолымен ұстап, өзiне таман тартып кеп, жүрегiне басты. Екеуiнде де үн жоқ. Бiрақ адал туысқандардың арманды мұңдарын жүректерi айтысты. Бiрталайдан соң Құдайбердi әлсiз ғана үн қатты: – Әкеңе кiрдiң бе?– деп едi. – Әлi барғам жоқ. Әуелi сiзге келдiм! Осы уақытта Абай келдi дегендi есiтiп, қарсы үйден үш бала келiп, сәлем бердi. Үшеуi де Құдайбердiнiң балалары. Үлкенi он бiр-он екiдегi Шәке, екiншiсi сегiз жасар – Шұбар, үшiншi бұл екеуiнен де кiшiрек, тоқалдың баласы Нұртаза. Балалардың бәрiн де Абай қасына шақырып алып, беттерiнен сүйдi. Шәке мен Шұбар оқу оқи бастаған. Абай келген сайын олардың сабақтарын сұрастырып жүретiн. Балалар бұған қатты үйiр едi. Қазiр де бауырына кiрiп кеттi. Құдайбердi Абайға үйрiлген өз балаларын көрiп, қобалжып кетiп, бетiн iрге жаққа бұрды. Абай осы қозғалысты байқап балаларды аз алдандырды да, үйден қайта ұзатып салды. Науқастың қасына тағы кеп отырды. Құдайбердi есiкке көзiмен нұсқап: – Адам бола ма? Болар ма? Iнiлерiң мiне. Кiм боларын... Не көрерiн қайдан... Бiлейiн?– дедi. Қоштасып жатқан сияқты. Iнiсiнiң көзiнен екi-үш тамшы жас ақты. Даусы да дiрiлдеп, жылағандай шықты. – Қарыздары мен болармын, Бәке! Әл-шамамның жеткенiнше қойным менен мойнымда, өсiрермiн! Құдайбердi бұған өзi тоқтау айтты: – Жылама. Жыламашы! Екеуi тағы да үнсiз ғана бiр-бiрiне қадалып, қарасып қалды. Аздан соң Құдайбердi бойын жиып, оңалды да Абайға бетiн берiп, қырынан жатты. Бiрақ қозғала бергенде тағы жөтелген. Абай оның көрпесiн иығына көтерiп қымтап қойды. Құдайбердi ендi басқа сөзге ауысты да, екеуi жай ғана әңгiмелесiп кеттi. – Әкеңнiң сенi неге шақырғанын бiлемiсiң, Абай? – Жоқ, Бәке, әзiр бiлгем жоқ. – Ендеше, бүгiн сайлаушы төре кептi. Әкем Жақып аулына түсiрiптi. Мына жаңа орын –"болыс" деген бар дейдi. Соған сенi сайламақ. Ұқтың ба? Не дейсiң бұған? – Өзiңiз не дейсiз? Маған не ақыл айтар едiңiз? – Менiң тiлiмдi алсаң., – деп Құдайбердi бiраз ойлады да, – болма! Ұлықтық қасиет емес екен. Көзiмiз жеттi ғой. Бектiк бұзады екен және түбiнен қайыр шықпайды, қарғыс шығады екен. Жас өмiрiңдi зая қылма! Абай өз жауабын ойлаған да жоқ. – Айтқаныңыздың бәрi шын, Бәке! – Тiленiп жүрген көрiнедi ғой әкесiнен. Анау Тәкежан-ақ боп, қарқ босын!– деп, Құдайбердi тоқтай қалды. Бұл кеште, ел жатқанша, Абай ағасының қасынан кеткен жоқ. Науқастың тiлегi бойынша домбыра алғызып, көп-көп күйлер тартып отырды. Ендi бағанағы балалар да келген. Абай ауруды ұйқтату үшiн сол балаларға айтқан боп, "Мың бiр түн хиқаясының" бiр тарауын да айтып бердi. Балалар бұның қасынан шықпай, ертегiсiн телмiре тыңдасты. Әрi домбырашы, әрi әңгiмешi ағаны үшеуi бiрдей жақсы көрiп, төсекке де бiрге жатты. Нұртаза мен Шұбар: – Абай ағам қасына мен жатам! – Жоқ, өзiм жатам!– десiп, таласып кеп, екi жағынан қойнына кiрдi. Көздерi ұйқыға барғанша, Абайды кезек тартып құшақтап жатысты. Құдайбердінің сөзі рас. Құнанбай Абайды болыс сайламақ болатын. Сайлаушы төре келiп, кешелер Құнанбаймен көп сөйлескен болатын. Жаңа болыс туралы мұның айтқанынан шығатын емес. "Жаңа закон, жаңа сайлау болады" дегеннен берi, Құнанбай өзi ендi ұлық болудан тоқталмақ. Бiр кезде Арғынның бiр дуан елiн басқаратын аға сұлтандық бар-ды. Оған Құнанбай қызығып барып, бастық болған. Содан келе, кiшiрейе түсiп, Тобықтының старшыны болды. Бiрақ, не десе де, түгел Тобықты "ашса алақанында, жұмса жұмырығында" болған. Ендi мiне, ұлық қолы ұзарып келедi. Тұтас Тобықты да жоқ. Үш бөлiнетiн бопты. Мұның бiр бөлiгiне ұлық болу оншалық мұрат емес. Қайта, болыс болмай сыртырақ отырса, бар Тобықтыға өз әмiрi молырақ жүрмек. Ол бiр. Екiншiден, ел арасы бүгiн қиындап барады. Мынау Балағаздар сияқты тынышсыздық шықты. Онымен алысу керек. Бiрақ алыс пен тартыстың басы тағы өзi болса, баяғы араздық қайтадан қозданады. Өзiнiң тұстасы Бөжейлермен алысқаны бiр сәрi. Ендi болыс болдым деп Жiгiтектiң жас-желеңiмен, бала-шағасымен алысатын болса, ол бойға лайық емес. Қайта оларға қолы батыл тиетiн жасты салу керек. Өз тұстасымен өздерi алыссын. Балалар болса ер жеттi. Билiктi соларға артып, ақылы мен әмiрiн өзi тыныш отырып жүргiзедi. Үшiншi, Құнанбайдың жасы болса да жетпiске тақап қалды. Ендi ер жеткен баланың iшiнен өз орнына кiсi қамдайтын мезгiл жеттi. Осының бәрiн iштей ойлап, таразыға салып келiп, жаңа болыстыққа Абайды лайықтаған. Оның да бiр есебi бар. Абай әке тәрбиесiнен сыртқары кеттi. Қайта бар мiнез, бар жүрiсi оны Құнанбайдың қасында отырған қатал сыншысы етiп барады. Соңғы жылдар, әсiресе, солай боп келедi. Әкесi Нұрғанымды тоқалдыққа алғалы, Абай тiптi қашықтап жүр. Ол жөнде Құнанбай iшiнен Ұлжанды айыптайтын. "Балаңды суық өсiрдiң" деп, биылғы жазда Ұлжанға кеп кiнә таққан. Бiрақ алыс жүрсе де, сол Абайда ақыл мен қайрат, тiл мен тәлiмнiң мол екенiн әкесi танитын. Ендеше, мына тұста осындай шалғай кетiп бара жатқан баланы ұлықтықпен қайта тарту керек. Ел билеудiң салмағы жас басына түссе, Абай әкенiң шырғасына ерiксiз келедi. Егер әкенiң ойындай боп, бетi түзелсе, өзге жастың қолынан шала келетiн жұмыс Абайдың қолынан молынан келедi. Ол қайратына да Құнанбай сенетiн. Ендiгi байлаудың бәрi қат-қабат ойлардан туған. Әкесi тұрып, шай iшiп болған кезде Абай келдi. Дастарқан жиылған, үй iшi жаңа сыпырылған, таза екен. Тәкежан Абайдан бұрын келiптi. Ұқыпты шәкiрттей боп анадай жерде жүгiнiп отыр. Құнанбай екi баласынан басқа кiсiнi үйден шығарды да,, сөзге кiрiстi. Айтқан сөзiнiң бәрi де Абайға арналған сияқты. Өзiнiң қартайғанын айтты. Жақсы- жаман өмiрдi алыс-жұлыспен өткiзгенiн ескерттi. Кiм үшiн алысқан? Осы нәсiл, осы балалардың алдыңғы тiлеуi үшiн алысқан. Ендi мiне бұлар ер жеттi. Өз iстерiн өз қолына алатын мезгiл жеттi. Дос тапса да, жау тапса да, бұлар ендi өздерiнiң тұстасынан табады. Өз заманының тiлiн де бұлар сырт буын кәрiден оңай ұғынады. Алыстың тәсiлiн де тез табады. Сондайға кезектеп кiрiсетiн осы екеуi. Бiрақ бүгiн бiрi болса, ертең екiншiсi болар. Жол жүлдiге таласпасын. Әкенiң ұйғарғаны Абай. Соның болуын мақұл көредi. Құнанбайдың көптен берi Абайға ұзақ сөз қатқаны осы. Абай ойланған кiсi сияқтанып, аз үндемей отырып барып, ақырында тамағын қырынып алды да: – Әке, сенгенiңiзге рақмет! Ендiгi мiндеттi бiзге артқаныңыз орынды. Арқа- басыңызды бұдан былайғы ауыртпалықтан босату керек. Тыныштық өмiр тiлейтiн кезiңiз болды. Жалғыз-ақ жаңағы сөзiңiз маған айтылса, мен өзiм болыстық, ұлықтықтан бас тартам. Мезiретiм емес. Әрi ағалық жолы бар, ебi де бар, ұсынған орныңызға мына Тәкежан лайық. Осы болсын!– дедi. Абай осы соңғы сөздерiн айта берiп, Тәкежанға көз тастады. Молда пiшiн, мүләйiм боп отырса да, Тәкежан қып-қызыл боп қуанып кеттi. Жаназада, пiдияны мол атаған жерде жымыңдап кетiп, қыбылжып қалатын, мысық сопы хазiреттей көрiндi. Құнанбай Абайға қайта-қайта қадалды. Болмайтын себебiн екi қайтара сұрады. Абай бiр рет қысқа қайырып: "бола алмаймын" деген едi. Бiрақ әкесi екiншi рет салмақ салғанда, молырақ дәлел айтты. Халықты билеу үшiн адам өзi кәмелетке жету керек. Оған Абай өзiн әзiрмiн дей алмайды. Пiспеген адамның қолындағы билiк, жас баланың қолындағы ұстара пышақ есептi. Не өзi арандайды. Не өзгенi арандатады. Абай өзiн аямаса да, бұған ерiксiз күнi түсетiн халықты аяйды. Болмағанда, сондықтан болмайды. Халық керегiне жарайтын боп жете қалса және елге пайдасы тиерiне көзi жетсе, ол күнде әкесi ұйғармай-ақ өзi сұрануға уағда бередi. Әзiрше әке зорламасын... Деген сөздер. Құнанбай бұл тұсқа келгенде шұғыл өзгерiп, тез тайқып шықты. Сол арада Тәкеженға бұйрық еттi. Ол баласы оп-оңай "құп" дедi. Осыдан кейiн он бес күндей уақыт өткенде, Тәкежан болыстыққа нық бекiп, бетiн түзеп алды. Ақылшысы аз емес. Бiр жағынан Құнанбай болса, екiншi жақтан Майбасар, Жақыптар да өз сабақтарын Тәкежанның құлағына құйып жүрдi. Жаңа болыс қалаға да барып қайтқан. Ол жерде Құнанбай сәлемi бойынша Тiнiбек бай жетекшiсi болды. Семей уезiнiң ұлығы Тiнiбекпен ашына, сыйлас екен. Сондай iлiктер арқылы, Тәкежен алғаш барған жолының өзiнде де бiрталай iстiң басын қайырып келдi. Сайлаушы төреге Құнанбай ұғындырып жiберген жайлар бар-ды. Соның үлкенi Балағаз, Абылғазылар iсi болатын. Ұлық болысымен, ең алдымен әмiрiн елге танытпақ болған Тәкежан, бар күшiн Балағаздарға салыпты. Қаладан Тәкежан қайтқан орайда, Семей уезiнiң жаңа пайда болған оязы, Шыңғыс iшiне бес кiсiлiк қарулы топ шығарыпты. Тәкежан өзi болыс болысымен бiр атшабарға Жұмағұлды алған. Екiншiсi жас жiгiт – Қарпық. Солдаттарды бастап келген Жұмағұл ел құлақтанбасын деп, болыс кеңсесiне түн iшiнде әкелiптi. Тәкежан мен Майбасар осы түнде он шақты жiгiттi отрядқа қосып, Жiгiтек iшiне аттандырды. Бұрын оқта-текте болмаса, Тобықты iшi қарулы жасауылды көп көрген жоқ-ты. Ауылдардың үстiнен көк темiрлi, көп аттылар өткенде, бала-шаға, кәрi-жас қатты түршiктi. Қуғыншы отряд Балағаз бен Абылғазының тобына Шыңғыс тауының iшiнде оңай кездестi. Оқыс айқасып қалған. Ұзақ қуғын болды. Бiрақ қаладан көп шықпаған, ел жайын, жер жайын жақсы бiлмейтiн солдаттар бұл қуғында шорқақтық iстедi. Тау iшiнде шаба алмай, ерлерiнiң қасынан ұстап, бос өбектеп, кейiндей берген. Өздерi және оба атаулының барлығын құбыжық санайды. Ұзын дүрбiлерiн қайта-қайта суырып ап, тесiле қарап, күн ұзын тұрып алады. Қашқындардың қарасын таныған Төлепбердi, мына бөгелiстерге жаман күйетiн. "Осының, дәл бiр кеңiрдектей немесiн құртар ма едi? Сойылмен перейiн бе осы кеп!" деп, тiсiн қайрайды. Бiрақ амалы жоқ. Сүйтiп, отряд шабан болды. Соны байқаған Балағаз, бiраздан соң атын тежеп, артын болжаған. Қуғынның алдында өктеп жүрген Ырғызбай жiгiттерi екен. Төлепбердi мен соның iнiсi Елеусiз және Жұмағұл көрiндi. Қашқын жiгiттер қолға түспейтiндерiн ұққан болатын. Абылғазы мен Балағаз екеуi өз жолдастарын Шыңғыстың бiр тарлау өзегiне салып, жөнелтiп жiберiп, қастарына жалғыз Әдiлханды алып, бiр тұмсықтан тосып қалды. Жау алыста деп еркiн шауып келе жатқан Төлепбердiлер үздiк-создық келе жатқан. Балағаз қуғыншының алдындағы Жұмағұл мен Елеусiздi iлгерi өткiзе берiп, тиiп кеп кеттi. Екi жiгiтке қарсы бұлар үшеу боп араласқан. Қайың сойыл, қара шоқпарлар екi-үш рет айқұш-ұйқыш тиiстi. Әрi мықты, әрi айлакер Балағаздар Жұмағұл мен Елеусiздi мегдетiп кеттi. Ес жиып, айғай салуға да мұрша бермедi. Балағаздың өзi мен Абылғазы ана екеуiнiң сойылдарын ұшырып-ұшырып жiберiп, бiр-бiр-ақ салып ұрып жықты. Екеуiнiң астындағы аттарын да iлiп алып, тартып кеттi. Қуғыншының алдын оп-оңай ұйпап алып кеткен жауларға отряд ендi беттей алмай қалды. Барлық топ ұйлығып тұрып-тұрып, сол арадан кейiн қайтты. Бiрақ тек қайтпады. Қашқындар атшабардың басын жарып, атын алып кеткендiктен, қайта жүрген сапарда бұл отряд момын елдi шапты. Жiгiтек iшiне келiп бейбiт отырған Қараша, Қаумен ауылдарының iрi қараларын қуып кеттi. Жалғыз бұл ауылдар емес, көршiлес Үркiмбай, Қарақандардан да мал алды. Әр үйдiң бiр-бiр бұт артарын, жапа-жалғыз сауындарын қуып кеттi. Бұндай iстер де бұл күнге шейiн болып көрген е мес-тi. Не көрсе, айыпкердiң өзi көретiн. "Қолы еткеннiң мойны көтередi" десетiн. Тәкежан жаңа сұмдық бастап, кемпiр-шал мен қызыл қарын жас баланың талшығына да шеңгел салды. Кешке шейiн осы хабарды тегiс естiген Жiгiтек ауылдары үрпиiсiп қалды. "Заман не боп барады? Күн райы қалай бұзылды? Ит ашуын тырнадан алғаны ма " деп тiксiндi. Сыбайлас Көтiбақ, Бөкеншi де мынау қимылдарды ұнатпады. Әсiресе, батқаны – жазықсыз Қауменнiң жаза шеккенi. Бұның Балағаздан безiп шыққанын жұрттың бәрi есiткен. Ал Үркiмбай, Қарақандар болса, тiптi жазықсыз. Кiмнен көрерiн, не деп көрерiн бiлмесе де, қалың ел: "тағы бiр бәле түйiлдi" деп, күңкiлдеп қалысты. Болыстың кеңсесiн Тәкежан Мұсақұлға әкеп өз қыстауына құрған-ды. Айналасында тiлмаш, старшын, атшабарлармен бiрге, Майбасар, Жақып сияқты ақылшылары көп. Топыры мол. Бұл жиын Балағаздың қылығына кiжiне түсiп, Жiгiтек iшiне iстеп отырғандарын орынды сыбаға деп бiлдi. Осыдан үш күн өткен соң отряд қайтып кеттi. Бұлар кешелер тағы шығып, iздеп көрсе де Балағаздарды кездестiре алмаған. Тегiнде жұртты сескендiрiп, қашқындардың жүрегiн шайлықтыру үшiн шығарылған отряд едi. Жаңа ұлықтың қоқан-лоқысы iстелдi. Ендi қайтқанына болыс та қарсы болмаған. Оларды жөнелтiп жiберiп, қазiрде "пiргауар" жиып, қағаздарын мығымдап қалаға шағым жолдағалы жатыр. Тәкежанның әскер әкелгенiнен Абай жиренген болатын. Қалың елдi өрекпiткен сотқар қылықтарын Жидебайға келушi жұрттан есiтiп, Абай атқа мiнген-дi. Мұсақұлға келсе, Базаралы да сонда екен. Ол Абай көзiнше Тәкежанға салмақ салды. – Алыссаң, тентек деп бiзбен алыс. Онсыз да титығына жетiп отырған момында нең бар? Қатын-баламызды аштан қырам демесең, алғаныңды қайтар! Жалғыз-жарым сауын мен тiрлiгi осы сен әкеткен азғана қарада тұр. Жайымызды ұқ, ағайын...– деп едi. Тәкежан оң сөйлеспей ашуға басты: "әлi түк көрген жоқсың. Балағаз, Абылғазыны ұстамай басылмаймын. Елге әрекет салып. Отырған мен емес. Солар!" деген. Базаралы ыза болды. – Ендеше, Балағаз ұсталғанша тамам елдi көгендеп тiзем десеңшi. Тәкежан бұған қарсы дүрсе қоя бердi. – Әлi сен қайдан ара ағайын боп шықтың? Өзiңдi би ететiн кiм осы? Балағаз үшiн айыпкер етпей, кепiл етпей отырғанымды неге ағайындық деп бiлмейсiң? Шынға келсең, мен айтайын, Балағаз тыйылмайтын болса, ендiгi отқа сен күйесiң. Құтылмайсың! Бұл зiлiнен Базаралы қорыққан жоқ. – Ой, жаратқан тәңiр, ақыл иесi болған естиярмен сөйлесiп отыр екем десем, жаңылыппын ғой. Сен де бiр атарман екесiң ғой. Бүйткенше, атшабарың Жұмағұлдан жауап алып, қайта беруiм екен ғой!- дедi де, тұрып кеттi. Абай Тәкежанның терiстiгiн айтып, сөйлесiп көрмек едi. Ағасы:" араласпа, килiкпе " деп қатты серiптi. Осы кеңседе отырып, Абай бүгiн әзiрленiп жатқан қағаздарды байқады. Барлық мөр, пiргауар, қол мен таңбалар Жiгiтек жiгiттерiнiң сорына әзiрленiп жатыр екен. Сол кеште Семей қаласына үкiлi почта жөнелдi. Оны да бiлдi. Осы бiлгенiн Базаралыға айтып кеп: – Бұл дүлейлер тағы бiр мол бәленi шақырып отыр ғой. Тағы да бiр Тоқпамбет, Мұсақұл шатағын көрмей тынбас! Тек ел жасымасын да, қорықпасын, Базеке! Ұшық- ұшық, әлi дауыл емес!– дедi. Базаралы өзiнiң амалсыз келгенiн айтты. Малынан айрылған аш-арық осыған кеп салмақ салып, ең болмаса, барып арылып кел деген екен. Абай Базаралыны тоқтатып қойып, Майбасар, Жақып, Тәкежан үшеуiн оңаша шығарып алды да, қатты ашу айтты: – Еркекпен еркекше алысудан жеңiлесiң де, қатын-балаға батырсисың. Кеше өзi жұтап қап, өзi аштыққа ұшырағалы отырған елдiң аузындағы сусынын алып, не беттерiңмен отырсың? Осымен ең әуелi сот алдында басың кетпей ме? Тамам елдi дүр сiлкiнтiп отырсың. Осыныңнан қайтпай, аман отырып көршi, кәне?– деп, Тәкежанды қорқытып сөйледi. Сендердiң берген ақылың осы ма? Тым құрса, сендер ұялсаң неттi! Қайтартыңдар қазiр елдiң малын!– деп, Майбасарға бұйыра сөйледi. Тәкежан Абайдың бұл бұйрығына iшiнен ыза болды. Бiрақ қарсыласуға бата алмады. Әкесiнiң әнеугүнi Абайға болыс бол деп, көп жабысқаны есiне түстi. Егер мына жолда Тәкежан терiс боп, Абайдiкi оң боп шықса - қатер көп. Құнанбай ұлықтықты бұдан алып Абайға берiп қоя ма, қайтедi? Тым құрса, әкенiң бетi анық болса екен. Ал әзiрше, ол жақтан хабар жоқ. Жiгiтекке iстегендi мақұлдай ма, жоқ па, мәлiм емес. Сол себептi Абайға жауап қатпады. Ойланған кiсi болды. Қалайда Абай салмағы осал тиген жоқ. Майбасар мен Тәкежан болмаса да, Жақып ойға түстi. Бұл өзгелерге оңаша ақыл салғанда: – Балағаз, Абылғазыны ұлыққа қуғызғалы отырмыз. Солардың қағазын мықтап бол да, Семейге тез жөнелт! Тентек деген азды қуайық! Шығара қуайық! Мына малды қайтарайық!– деген. Осымен Базаралы бұл жолға келген жұмысын тындырып, жазықсыз елдiң малдарын алып қайтты. Бiрақ Жiгiтек iшiне Тәкежаннан естiген қорлық сөздерiн айта келдi. Балағаздардың үстiнен қатты қағаз кеткенiн де айтқан. Базаралының өзiмен тiлдеспейтiн. Балағаздар осы күндерде Қарашаның аулына күндiз-түн кiсi жiберiп, хабар-ошар алып тұратын. Арада үш күн өткенде, Шыңғыс iшiне бiр тосын хабар тарады. "Семейге Тәкежан болыс жөнелткен үкiлi почта таланыпты. Тобықты жерiнде емес Уақ, жерiнде, Мұқыр деген жардың тұсында ұшырапты. Ендi бәле молайды" деген лақаптар дүңк-дүңк шығады. Тәкежанның Балағаздарды көрсеткен қалың қағаздары анық үкiлi почтамен жөнелтiлген. Ол почтасы үш салт атты. Екi қоржандары мен мойындағы былғары сөмкелерi қағазға толы. Тымақтарының маңдайларына үкiнiң бiр тал қанатын жапсырған Жұмағұл, Қарпық және бiр атшы жiгiт Мұсақұлдан шыға сала, шапқылай жөнелген. Жол бойынан лау мiнгенде, дегбiрсiзденiп: "үкiлi", "үкiлi почта" деп қолды-аяққа тұрмай, дiгiр салып. Мiнетiн. Дәл осы шапқыншы бiр күн, бiр түн жүрiп, ендi соңғы түн iшiнде Семей түсемiз деп келе жатқанда, Мұқыр жырасына жеткен. Сол уақытта қарсы алдарынан қара жолмен келе жатқан үш салт атты көрiнедi. Шауып келе жатқан атшабарларға аналар тұпа-тура келдi де, бiр-бiрден араларына сұғылды. Сүйттi де бiр сәтте Жұмағұлдарды жағадан сарт-сұрт ұстай алып, аттан жұлып- жұлып түсiрдi. Алысады деген ойда жоқ. Шапқыншылар бөгде жолаушы деп селқос келе жатқан. Және қатты талып шаршағандықтары да бар-ды. Ендi аттарынан қалай ұшып түскендерiн байқамай да қалған. Үш жiгiттi үш-ақ жiгiт алды. Беттерiн қара шүберекпен таңып алған жаулар бiр ауыз үн қатқан жоқ. Почтаның бар қоржынын, бар сөмкесiн тартып алды да, жөнеп бердi. Бұл қимылды iстеген Әдiлхан болатын. Өзi төртпақ келген айлакер, мықты Әдiлхан осы почтаны әдейi аңдығанды. Жұмағұлдың арттарынан қуып отырып, жаңа кешке, аналар Күшiкбайға түсiп, шайға аялдағанда, iлгерi өтiп кеткен. Қасындағы жолдастары Найманнан келген екi ер жiгiт. Үшеуi өз жұмыстарын оп-оңай жайлады да, Шыңғысқа қарай қайта тартты. Закон жағынан қарағанда бұл iстiң арты жаман болатынын және қашқындар халiне пайдасы аз iс болатынын Әдiлхандар есептемеген. Тәкежан шағым айдапты, почтасы бүгiн кеткелi жатыр дегендi өз аулына кеп ести сала, Әдiлхан ызаменен қайнап кетiп, қуа жөнелген. Тiптi арттағы Балағаз, Абылғазыға да ақыл салмаған. Бiрақ, iстелер iс iстелiп қалды. Шыңғыс сыртында Сыбан мен Тобықты жайлауының жапсарында жататын үш кедей аулы бар-ды. Балағаз бен Найман жiгiттерiнiң бiр мекенi сол. Бұл ауылдар осы күзде тегiс ашаршылыққа ұшырап, қақпан құрып, тышқан аулап, сорлап тұрған кезiнде Балағаздар айқасты. Келдi де тоқтық әкелдi. Сауын сиырлар мен мiнер аттар да берген. Осы ауылдың шеткi бiр үйiнде Балағаз, Абылғазылар жатқанда Әдiлхан жеттi. Жiгiттер Әдiлханға мақтау айтып, өкiнбеске бекiндi. "Ендi болыс қалаға тағы шабады. Малтығып жүрiп, әнеугiдей отряд шығарады. Оған шейiн итiм жатсын ба? Үш- төрт күн ат тынықтырып, азық қамдап, сайланып алайық та, Найманға тартайық. Аз күнде қар да бекидi. Жаз шыққанша Найман iшiнен қайтпаймыз. Оған шектi жұмыс та ескiредi" десiп, байлау жасасты. Бiрақ Құнанбай есебi бұлардан тақысырақ екен. Ол Тәкежанмен қоса Ырғызбайдың үлкендерiн жиған. Бұлар ғана емес, Байсал, Сүйiндiктердi де шақыртып алды. – Асқан екен Балағаз! Жерге қақпай, тынбаспын! Ендi ара түсер кiм бар екен? Қолымнан алып көрсiншi! Сол қашқынның бәрiн де айдауда шiрiтем! Осыны iстемесем, Құнанбай болмай кетейiн!– деп, жаман қалшылдады. Жиған жұртқа ақыл салған жоқ. Байлауын айтуға, баталасуға шақырыпты. Осы күнi, дәл сол жиынға көз қылып, Тәкежанға "қалаға шап дедi. Отряд әкел, қырғын көрсiн бұл тентек ел" деп бұйырған-ды. Жұрт тарап кеттi. Барлық үлкендер Балағаз ойлағанды ойлап, қаладан ұлық пен отряд келетiнiн күттi. Бiрақ сыртқа осындай лақап шашып жiберiп, Құнанбай дәл осы түнде отыз кiсiлiк қол қамдады. Бұл түн Әдiлханның Балағаздарға жаңа жеткен түнi. Отыз жiгiттiң қастарына бес-алты тазы қосып берiп, қаруларын iштерiне тыққызып, Құнанбай бiр-ақ сағат iшiнде Шыңғыстың сыртына қарай суыт жүргiзiп жiбердi. Балағаздың жатағын Тәкежандар бiлмесе де, Құнанбай үйде жатып бiлiп алған-ды. Тек бұл уақытқа шейiн түк сезбеген кiсi боп жата беретiн. Құнанбайдың сол жөнелткен жiгiттерi таң аппақ боп атып келе жатқанда, жан-жақтан саулап барып, үш қыстауды қоршап алды. Балағыздың күзетке қойған жiгiтi иекартпадан тазы ертiп шығып жатқан аттылардың барлығын аңшылар екен деп ойлаған. Шыңғыс сыртында қар бекiгенше түлкi қуып жүретiн аңшылар бола берушi едi. Солар деп, селқос қалды. Сүйтiп бұл күнге шейiн ерлiк пен жырындылыққа ешкiмнен осал соқпайтын Балағаз, қапыда оп-оңайдан тұзаққа iлiндi. Қуғыншы қолдың басы Ызғұтты. Үлкен өткiр сапыны жалаңаштап ап, Балағаздар жатқан үйге бар жiгiтiмен бiр-ақ қаптады. Келсе, Балағаздың көзi ұйқыда жатыр екен. Бар жiгiтi тегiс бейқам. Жиыны он адам. Ызғұтты сапының сыртымен бөксеге ұрып оятқанда, Балағаз басын төсектен жұлып алып: – Қап, сорлы қылған тәңiр-ай, не қара басып едi?!– дедi. Барлық сөзi осымен бiттi. Тегiс тұтқын болды. Тысқа шығарып, он жiгiттi екi-екiден мiнгестiрiп жатты. Әр тұтқынға үш-төрт жiгiттен кептi. Балағаздың желкесiне Ызғұттының өз сапысы үнемi төнумен болды. Құнанбай қолы үрдiс жүрiп Шыңғысқа тартты. Он жiгiттiң iшiнен осы күн кешке жол бойында жалғыз Абылғазы ғана қашып құтылды. Ол өзiнiң артындағы жiгiтпен күбiрлесiп, ақылдасып ап, кейiндей берген. Қасында қатарда келе жатқан Құнанбай жiгiт кешеден берi жүрiстен талып, қалғып келедi екен. Шоқпарын да қолына ұстамай, тақымына қыстырып қойыпты. Жол бiр бұраң сайға, тастақ жерге жеткенде, Абылғазы жаңағы жiгiттiң шоқпарын бiр-ақ тартып алып, атынан жұлқып жiберiп, төңкере тастап, өз атының үстiнен анау босаған атқа жалғыз-ақ қарғыған. Құлап түскен жiгiт, ендi есiн жиып, екiншi тұтқынның астындағы жаман шабдардың тiзгiнiнен ұстай алды да, айғай салды. Бұл кезде Абылғазы аттың басын кейiн бұрып ап, ағыза жөнелген. Алдыңғылар хабарланып, шуласып жүрiп, ақыл тапқанша, Абылғазы ұзап кеттi. Кеш қараңғылығы да қоюлап келе жатқан. Ызғұтты: бiреуiн қуамыз деп көбiнен айрылармыз деп, iлгерi тарта бердi. Жалғыз-ақ, ендi қолдың артына өзi түстi. Барлық топты шоқтай қып иiрiп айдап отырып, Бөкеншi асуынан асырды. Қарашоқыдағы Құнанбай қыстауының тұсымен өтпекшi. Сол маңға жақындап келгенде, Төлепбердiнi Құнанбайға жөнелттi. Ұстап әкеле жатқан хабарды айтумен бiрге, Құнанбай қашқындарды көрем дей ме екен? Алатын жауабы бар ма екен? Соны сұратқан. Құнанбай Төлепбердi хабарын есiттi де, қысқа ғана бұйрық бердi. – Мұсақұлға апартыңдар. Тәкежан мен тiлмашқа айт, дәл осы бүгiнгi түннен қалдырмай, Семейге жөнелтсiн. Тегiс арбаға мiнгiзiп, күзетiн мықтап отырып, абақтыға апарып, бiр-ақ табыс етсiн. Айналсоқтап, жалтақтамасын! Сыбаға сол!– дедi. Тәкежан Семейге кетпеген-дi. Кешегi жиында Құнанбай жұрт көзiнше оған бұйрық бергенмен, артынан: "өзiң барма, кiсi шаптыр" деген. Кеңсесiне қашқындар келiсiмен Тәкежан асығыс қимылдады. Құнанбайдың айтқанын дәл орындап, осы түн iшiнде, барлық жiгiттердi Семейдiң абақтысына жөнелттi. Сөйтiп, ел-жұрт Балағаздардың ұсталғаны туралы анық, толық хабар алып болғанша, тұтқындар ұзап кеттi. Бұл күндерде Құнанбай мен жаңа болыстың мiнезi, – тырнағына тышқан iлiнген мысықтай. Гүрiлдеп, айбар шегiп, жота жүнi үрпиiп, түстерiнен от шашып тұрған. Сөйлесе, шеттерiнен қалшылдап сөйлейдi. Жазықсыз тепкi көрген, ыза шеккен кiсi болады. Екi-үш күннен берi айналаның барлығына: – Почта талапты Әдiлхан! – Не деген сұмдық! Неткен қастық! – Аяспайтын жаулық қой! Қазынаның қағазын жойып, Тәкежан басы бәлеге iлiнсiн дегенi ғой! – Шатаққа ұшырап, жоқ болсын дегенi! Мұндай сұмдықты көрген бар ма?– десiп, дабыл қағып жатты. Бiрақ iшкi сырға, шынға келгенде, сол өрекпулер қаншалық бақырауық даңғаза болса, солғұрлым жалған болатын. Құйындатып, қара борандатып келгендегi, анық мақсат басқада жатыр. Бұл күнге шейiн қаншалық дауласып жүргенмен, бұл елдiң ортасында бiреуге-бiреу абақтыға салғызу, жер аударту, каторгаға айдату сияқты iстердi iстеп көрмеген. Ертең ес жиғанда, барлық ағайынға сұмдық боп көрiнетiн iс осы екенiн Құнанбайлар таниды. Сол жат қылықтың бетiн бүркеу үшiн жаңағы жалған шуды басымдатып отыр. Бұрын өз тұсында мұндайлық iстi iстемеген Құнанбай, Балағаздар қарсысына келгенде, басқа қырға мiндi. Өйткен себебi, Жiгiтектiң мына жастары бастаған iстiң түбiнен ол аса қатты сескенген. Балағаздар iсiн Құнанбай өз iшiнде ұрлық деп бағалаған жоқ, тамырлы, түбiрлi наразылық, қарсылық деп бiлдi. Анада Базаралы айтып кеткен сөз бен Балағаздардың қылықтары астыртын астасып жатыр. Көпке тимей жеке жерлерге тиетiнi және, әсiресе, Ырғызбайдай оқшау топтарға соқтығатыны соны көрсеттi. Әлсiз бен көпке тимегендiктен, қалың ел арасында сүйсiнушiлер көбейiп барады. Ашаршылық, жоқшылық қамауында отырған жұрт ендi осыған ден қойып кетсе, не болмақ? Мұндай ойларға байланған сайын, Құнанбай үрке беретiн. Балағаздарға барды салып, кәр төккен себептерi сондайдан туған. Ел жүрегiн шайлықтырам, түңiлтем дейдi. Бiр жағын жаза, бiр жағын кiнәға сүйеп отырып, үркiтiп тыям дейдi. Бiрақ осы сырды Құнанбай өз ойында құпия сақтағанмен, ел iшiнде сезгендер де болды. Көпшiлiк Балағаздарға iстелген қаттылықты қостаған да, ақтаған да жоқ. Айдатып, байлату сұмдық деп бiлген. Арада дел-салда қалған Байсал, Сүйiндiк сияқтылар бар. Бұлар өз малдары алынып, қаза көргендер. Сондықтан Балағаздардың тентектiгiн сол өз нысанасынан бағалады. Көпке де бой ұрмады. Болыстар iсiн iштерiнен ақтауға да бата алмады. Белге соққандай. Болатын. Құнанбайдың бұл күндерде астыртын құлақ салып қатты баққаны Жiгiтек iшi, әсiресе Байдалы. Қалың Жiгiтек айқын наразылыққа беттедi. Болыс тұтқындарды қалаға жөнелттi деген соң Байдалы да бетiн ашты. Өкiнiп, қатты қиналып отырып, ашу айтты: – Ұялар, ойланар шағы жоқ екен ғой Құнанбайдың! Өз қолымен, ағайын ауқымымен жазаласа, ара түсер кiсi бар ма едi. Елге, жұртқа не дейдi? Қасқырша өз күшiгiн өзi жегенi ғой. Жiгiтектiң ендiгi жасына да жендет боп шықты ғой тағы!– деген. Есiтсе есiтсiн деп айтты. Бiр емес. Бiрнеше рет айтқан. Құнанбай осы күйдi бiле сала, баспақ болды. Ендi алдыңғыдан да үлкен зәр жұмсап, сонымен баспақ. – Жiгiтек ұрлыққа жерiк боп, ұрыға серiк болайын деген екен. Ендеше қашқындарға мүйiзi сырқырайтынның бәрi жаза шексiн!– деп, Тәкежанға жорға Жұмабайдан сәлем айтып жiбердi. Тәкежан, Майбасарлар сол сәлемнен соң Жiгiтек iшiнен он жiгiт емес, отыз кiсi тiздi. Қараша, Қаумен, Үркiмбай, Қарақан бар. Анау жолда малдарын айдап қайтқанның бәрiн тiркептi. Ол ғана емес. Бұл екеуi Базаралыны да көзеп бердi. Өзара ақылдасқанда Майбасар: – Поштаның таланғанын ойлаймысың? Есiңе алшы! Пошта жүргiзiлетiн күнi Базаралы келiп, барды бiлiп кеткенi кәне! Сол жолы өз елiне бара сала, Әдiлханды аттандырған да сол. Көзбе-көз айтып кеткен қияс сөзi әлi есiмнен кеткен жоқ! Осы бәленiң тап ортасында жүрген Базаралының дәл өзi. Оның сырты момын, iшi қу!– деген. Тәкежан өзiнiң де Базаралыдан әлденеше рет көрген тiзесiн еске алды. Сөйлетпей, тапап кеткендей боп жүретiн омырауы бар. Балағаз айдалып кетсе, ертең артынан жоқшы боп шығып, бүлiк шығаратын да сол. Сондықтан Майбасарды құптап: – Ақылыңыз көкейіме әбден қонады. Қадағанда нағыз қатты қадайтын сол! – деп, Базаралыны бiрге көрсеттi. "Жiгiтектен отыз кiсi хатқа тiзiлiптi!" деген хабарды есiткенде, Байдалы өз аулына Базаралыны шақыртып алды. Екеуi оңаша отырып, көп сөйлестi. Байдалы көптен берi iшке жиып жүрген бiр ойын ашты. – Бала күнiмнен берi қарай, ылғи ғана қапылықтан шеккен өкiнiштi бiлем. Құнанбайдың өртiне түскенде, ұдайы опық жеумен. Түспедiм бе? Бүгiн мiне тағы сол баяғы сорым ғой. Жаз бойы Құнанбай ұры атандырды деп, өзiмiз де Балағаздары ұры- қары санап, қоса қуып келмедiк пе? Бүгiн ойлап, болжасам, сорлылар ұрлық емес, өжеттiк бастап жүр екен ғой. Ежелгi бiр кеселге кекесiн көрсеткен екен. Аш-арықтың iшiнен бұларды қарғаған бiр жан көрдiң бе? Ұры демеймiн! Өктеп шыққан өз тәнiм, өз бауырым деймiн! Бүгiн соны Құнанбайдың мынау iсi бiржолата танытып отыр. Қаумен, Үркiмбайға шейiн көрсетiптi. Тағы кiм бар? Кiмдi аман қойды дейсiң? Елдiктен кеттiк пе? Тағы да кетiскенiмiз бе? Жоқ, жарым жолдан қайтара ма? Тәкежан, Майбасардың шалалығын өзi де қостай ма? Не дейдi? Жiгiтек сәлемi осы! Сен қазiр атқа мiн де, Құнанбайға барып кел. Тiлiң жетедi. Кеудеңдегi отың да жетедi. Iстегенiм iстеген дейтiн болса, аянба! Барды айтып кел!– дедi. Байдалының бар мiнез, бар сөзiн мақұл көрiп, Базаралы атқа мiндi. Бiрақ әуелi Қарашоқыға бармай, Мұсақұлға қарай тартты. Өйткенi Жiгiтектен көрсетiлген отыз кiсiнiң кiм-кiм екенiн бұл жақ әлi бiлмейтiн. Жалғыз ғана Қаумен, Үркiмбайлар барын емiс естiген. Жолшыбай Базаралы болыс кеңсесiне барам деген ниетiн өзгертiп, Жидебайға соқты. Абай үйде екен. Кешелер, Тәкежан мен Майбасардың жаңа желiктерiн есiтiп: – Жаман бақсының жын шақырғанындай тантырап, жұрт берекесiн кетiрдi-ау мыналар!– деп, көп қынжылған-ды. Бүгiн Ерболды Мұсақұлға жiберген. Тiзiмде кiмдер барын бiлмек. Базаралы жаңа келiп, өзi жүрген жайларын айтып отырғанда, Ербол қайтып келдi. Қап-қара боп түтiгiп, ренiшпен келдi. Бiрақ Абай жөн сұрағанда iркiлiп бөгелiп қалды. Базаралыдан қымсынады, көрiнiп тұр. Абай салмақ салып: – Есiткен-бiлгенiңнiң бәрiн айт, несiн iркесiң?– деген. Содан соң ғана шешiлiп: – Мына Тәкежан, Майбасар ма! Құртар бұл елдi, өртемей тынбас, – деп алып, тiзiмде бар кiсiлердi санай бастады. Ұрлыққа, ұрыға өмiр бойы шиыры қосылып көрмеген. Талай кәрiлер мен жастар бар екен. Абайға бәрiнен сұмдық көрiнгенi Базаралы жайы. – Не дейдi?! Не көкiдi мынау әңгi соқырлар?– деп, қатты ашуланды. Базаралының өз жайын есiтiп отырғаны осы болатын. Кейiс, ренiштен түк белгi берген жоқ. Қайта сақ-сақ күлдi. Абай мен Ербол таңқалып, мұның түсiне қарасқанда, көкшiл тартып сұрланған ыза көрдi. – Бiр өкiнiштi Байдалыдан есiтiп ем бүгiн. Ендiгi өкiнiш өзiме кептi. Тобынан жырылып жалғыз жорытқан көк қасқырдай менiкi не әуре десеңшi? Тәкежандар ұры атандырмасын деп, бұққан боппын. Балағаздар ұры емес... Бұзық емес едi, Абай. Бар қылықтарын есiтiп бiлiп жүрсiңдер. Жұртқа мәлiм сүмелек ұры ма едi солар? Айтыңдаршы...– деп, Абайға қарады. – Ұры емес. – Бұзық емес. Айтқаның рас!– деп, Абай мен Ербол қатар қостады. – Ендеше солардың тобында болмай, кеткенде бiрге кетпей, мен не сандалып жүрдiм...– деп, Базаралы тоқырап қалды. Ерболдың да өз өкiнiшi бар. Бүгiн Тәкежандардың түрiн көрiп, жол бойы осыны ойлап келген. – Әттең, Абай-ай, кеше әкең болыс бол дегенде болмаймын деп, бас тартқаныңды қайтейiн?! Тым құрыса, елге жаның ашыр едi. Мынандай сұмдық iстетпес едiң ғой. Не көрiп, не болып отырмыз ендi, мiне? Үйде отырып, ұялғаннан жерге кiресiң. Қолдан келген жақсылығың со ма? Айтпай қайтiп шыдайсың?– дедi. Базаралы Ербол сөзiн дұрыс көрген. – Онысы рас. Тым құрыса, адалыма ара түсер едiң ғой!– дедi. Абай үндеген жоқ. Болыс болмағанына өкiнейiн деген жоқты. Бiрақ өз басын әке салмағынан құтқарам деп, Тәкежанға қарсы болмағанына өкiндi. Бiр шешеден туған бауыр деп аталса да, қазiрде Тәкежан соншалық суық, жаттай көрiнедi. Бұдан бұрын да талай кездестi. Басқан сайын ұғысу емес, аралары алыстап барады. Әлi де алдағы күнде көп шайқасатын қас-қайрат сол сияқты сезiлдi. Соның басы осы болар ма? Бұдан былай бұйығып отыра алмайды. Базаралыны аяйды. Оның айналасындағы жазықсыздарды аяйды. Сол аяғаны шын болса, бел шешiп араласып, тартысып көредi. Қазiр де iштей байлаған байлауы осы. Базаралының сөзiнен соң аз үндемей отырды да: – Базеке, адалыңа ара түспесем, азамат болам ба? Тәкежанның күшi елде емес, қалада екен ғой. Ендеше алдағы күндi сол қалада сынайық. Мен ертең Семейге жүрем! Осы iстерiн аяқтағанша жоқшының бiрi мен боламын!– дедi. Базаралы Абайға ырза боп, шын сүйсiне қарады. Бұл ауылдан iздегенiн алған сияқты боп, көңiлденiп кеттi. Қолма-қол жүрмек болды. Асқа қара дегенге қарамады. Тез аттанды да Қарашоқыға тартты. Ел орынға отыра Құнанбай аулына келген-дi. Нұрғаным үйлерi қонақсыз оңаша екен. Бiрақ Құнанбай Базаралы келдi деген хабарды естiгенде, өз үстiне кiргiзген жоқ. – Анау қарсы үйде болсын, ас-суын сонда берiңдер!– деген. Қонақ үйде жалғыз отырып, қызметшi қатынның қолынан шай iштi де, Базаралы Құнанбайдың өз үйiне кiрiп келдi. Сыртқы киiмi жоқ. Бешпентшең, жалаңбас келген. Нұрғаным ертекшi едi. Құнанбай жас тоқалына ертек айтқызып, аяғын сипатып отыр екен. Жiгiт сәлемiн салқын алды. Бiрақ Базаралы бұл келiсiнде Құнанбайдың қабағын бағайын деп келген жоқ. Отыра сала, сөзiне кiрiстi. Түсiнде қымсыну жоқ. Ағы – ақ, қызылы – қызыл боп, жайнап отыр. Ызасы мен адалдығы бұны жанып салғандай. Жарқыраған жүзiне жатық шыққан сөзi де сай. Нұрғаным бұның жүзiне қадала қарап отырып, бiр ағарып, бiр қызарды. Базаралының әуелгi айтқаны Тәкежан қылығы туралы. "Елдiң жазықсыз кәрiсiн, жетпеген жасын қосақтап тiзiп, сорлатқалы жатыр. Құнанбайды кәртайды, естiмейдi дей ме, болмаса тұғырдан тайды, әмiр құдiретi жүрмейдi дей ме? Осындай әкенiң көзi тiрiсiнде, сол Тәкежан, Майбасардың соншалық iске батылы қайтып барады?" деп, сұрау салды. Құнанбай жауаптасуға сараң. Тек қана "Тәкежанға бардың ба, өзiмен сөйлестiң бе?" деген. Базаралы оған бармағанын, бiрақ барлық жайға қанып ап, ең алдымен осында келгенiн айтты. Тiзiмдегi адамдарды санады. Байдалының айт дегенiн жеткiздi. "Тәкежан өз бауырын өзi жейтiн бөрi" болғалы отыр. Кеткеннiң бәрi өлiмге кетедi. Бұл ағайыннан құтылатынына Тәкежанның көңiлi сенсiн. Тiптi, жандарына кебiндерiн де бөктерiп жiберсiн. Мұнда аш-арық боп қалатын панасыз бала-шағаның көрiн де қазсын. Бiрақ осындай аямастық жаулықтың орайы болар деп ойлай ма, сiрә, жоқ па?" деп, бiр тоқтады. Құнанбай барлық сөз аңғарын ұқты да, жақтырмады. "Күш айтқалы кепсiң ғой! Күш дегендi кiсi тiлмен танытпайды. Көргенiң Тәкежан екен, бар да сонымен сынас!" деген. Айтыс қысқарған сияқты. Базаралы ең соңғы түбiрлi сөзiн айтты да, жұмысын бiтiрдi. Ол сөзi кесесу болатын. "Тәкежан дегенiне жетсiн., аямасын! Тегiнде ниет те бiр, iстеген iс те бiр. Жалғыз-ақ аямас қастыққа орай, айықпас өштiк болады. Болғанда, айыпкер Жiгiтек болмайды. Атадан нәсiлге кетер жаулық осы арадан басталды". Обал-сауабы кiмнiң мойнында екенi көрiндi. Айтып, арылып шықпағы осы ғана. Өз жанынан айтпайды. Үйелмендi ел Жiгiтек бар. Сол айтқызып отыр. Осыны Құнанбайға жеткiзiп кетуге ғана келiптi. Бiлдiргенi осы. Құнанбай тыңдап болды да: – Жарайды, айтам деп әкелгенiң екен. Бiрталай жерге жеткiзiп айттың. Ендi осымен тоқталайық!– дедi. Базаралы шығып кеттi, Құнанбай жалғыз көзiн жұмды да, қабағын түйiп, ойланып қалды. Әйелiне қазiргi түсi қыраулы қыстай, жат сезiлдi. Барлық жүзiнде жойылмас таңбадай боп, кәрiлiк табы айқындап тұр. Нұрғанымның жақсы ертегiсiн қайталатқан жоқ. Сипатып отырған аяғын да жиып алды. Өзге Тобықтыға бермеген еркiндiк берiп едi Базаралыға. Қазiр содан қатты тiзе көрiп қалған сияқты. Жас жiгiт, адалдық ақтығымен өктеп тұр. Шындап ойласа, Тәкежандардың шектен асып жатқан iстерi бар. – Өзгелер бiр төбе, Базаралы бiр төбе емес пе едi? Аянышты бiлсе, неттi шiркiндер?– деп, күрсiнiп қалды. Жiгiтке арналған ашудың бiр ұшығы өзiнде жатқаны рас. Бiрақ Базаралы сияқты адамдарды атап берген Құнанбай жоқ болатын. Қазiр мына жiгiттiң өз басын қимағандықтан, бiр сәтке қынжылып қалып едi. Артынан қайтадан қатайып кеттi. Жаңағы Базаралы Жiгiтектiң тобынан келдi. Сол топтың ашуы мен кегiн ұстанып қапты. Ол жер осал емес. Құнанбай осымен екi ұдай боп отыр. Астан кейiн Базаралы үйге жалғыз жатты. Екi- үш күннен бергi ашуы Құнанбайға айтқан сөздермен бiраз жеңiлейген сияқты. Алдыңғы күнде ызаға толы, ұйқысыз түндер болатын. Сонымен, төсекке бас тиiсiмен ұйықтап кеттi. Қай мезгiл екенi белгiсiз. Бiрақ қап-қараңғы үйдiң iшiнде бiр кезде сескенiп оянды. Байқаса, дәл қасына бiреу кептi. – Ой, бұ кiм?– деп едi. – Сескенбе, менмiн – деген үн есiттi. Нұрғанымның үнi екен. – Бәтiр-ау, мынау жынды неғып жүр?!– деп, Базаралы басын көтерiп алды. Нұрғаным сасқан жоқ. Салмақпен ақырын ғана күлiп қойып: – Тоқта, саған менiң көңiлiм сен жоғыңда қосылған. Мырзаның өз тiлi қосқан!– дедi де, Базаралыны қатты құшақтап кеп, сүйiп алды. Жiгiт те бұдан әрi үн қатқан жоқ. Екеуi өзгеше бiр ыстық жалынмен үш қайтара сүйiстi. Содан кейiн Нұрғаным тез тұрып кетуге айналып едi, Базаралы қия алмай, бiрге түрегеп: – Жаным-ай, жай тұрған жүрегiмдi астан-кестен еттiң ғой. Ендi несiне кетесiң?– деп, тағы құшақтады. Бiрақ Нұрғаным ендi бұдан тартынып, босаңқырап алып: – Қайда жүрсең, аман жүр! Жаным да, тiлегiм де бiр сендiк Базекем!– деп, тағы бiр рет асығыс сүйдi де, жалт берiп жүрiп кеттi. Келгенi мен кеткенiнiң арасы бiр ғана сәт. Жалғыз-ақ сол сәттiң iшiнде Базарылыға бар дүние төңкерiлiп түскендей көрiндi. Нұрғаным да кеудесiне сыймастай қуаныш әкеттi. Ол қуанышы – өмiрiнде ең алғаш татқан әйелдiк махаббаттың қуанышы болатын. Құнанбай әнеугүнi Базаралының сымбатын мақтап, туысына сүйсiнген едi. Бүгiн кешке, дұшпан көзi болса да, бұндайлық азаматқа аяныш керектiгiн айтты. Осы екi кездiң екеуiнде де қырқылжың қарт өз аяғының қаншалық шалыс басылғанын, қалайша жаңсақ кеткенiн сезген жоқ едi. 