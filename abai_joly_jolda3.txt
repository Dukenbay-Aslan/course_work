Осы сөз болған күннiң кешiнде Абай Қарқаралы қаласын жапа-жалғыз аралап кеттi. Кейде бiр iшi пысып, жүдеу тартса, немесе бiр нәрсеге риза боп, көңiлi өрбiсе, осылайша жалғыз кетiп қалушы едi. Күн кешкiргенмен әлi батқан жоқ екен. Қала желкесiндегi әсем таудың қарағайлы жотасында қызыл арай сәуле бар. Тау басында жел тұрды бiлем. Тоғайсыз ашық жондар да сырғақ көрiнедi. Жаяу борасындап, ұйтқи түсiп қызғылт құйын ұшқындайды. Қала iшiнде желсiз шыңылтыр аяз бiлiнедi. Жайсыз суық емес. Бойды ширықтырып, жинақы ұстататын жеңiл мезгiл. Таудың қалаға қараған бетiн кеш көлеңкесi басқан. Жақын жердегi жақпар тастардың өзi де қазiр көкшiл көлеңке iшiнде көгiлдiрленiп, алыстай түсiп, түнге бейiмдеп барады. Абай өз пәтерлерiнен екi-үш көше ұзап кетiп едi. Бiр уақытта пұшпақ айналып, даурыға сөйлеп келе жатқан жаяу топты көрдi. Көп адам болса да, iшiнен Абайға таныс кiсi бiлiнбедi. Күлiсiп, дабырласып сөйлеп келе жатқан ылғи жұпыны киiмдi жатақтар. Жаяу жүрiстерiнен де қаладағы қаракет адамдары екенi танылып тұр. Бүгiн Абай көңiлi дүниенiң бар көрiнiсiнен бiтiм, жарастық iздеген бiр мейрiмдiлiк халiнде. Жас, кәрiсi аралас тегiс құрдастай күлiсiп келе жатқан топ Абайға қызықты, жарастықты көрiндi. Себепсiз жымия күлiп, осы топты Абай көше ортасында аңырып, тосып қалды. Бiрақ топ iшiнен мұны байқап, елеген бiр жан да жоқ. Аяқтары шыны қарды шақыр-шұқыр басып жақындап қалды. Абай ендi байқады. Бар топтың ентелеп қамағаны – үлкен ақ сақалды, келiстi қарт екен. Өзi де күлiп, топты да күлдiрiп келе жатқан сол. Бiр тосын, ғажап нәрсе: шалды екi жағынан қолтықтасып келедi. Шал өзi басын тiк ұстап iлгерi басып келе жатқаны болмаса, ешқандай бет бұрмайды. Сөйлегенде де ешкiмге қарамай, тура бет алдына қарай сөйлеп келедi. Абай мынадай өзгеше шалды бiрталай аңырып, қайран қап тұрып зорға аңғарды. Қарт соқыр екен. Топтың мұны байқамағаны тiптi жақсы болды. Қасынан өте бергенде Абай да қосылып, ере жүрдi. Осы көше бойында жалғыз Абай емес, қақпа алдында отырған, қарсы келе жатқан кiсiнiң бәрi де шал тобына қызығып, iлесе келедi. Кейiнiрек келе жатқан бiр бурыл сақалдыдан Абай: – Бұл кiсi кiм, аға?..– деп едi. Анау таңданып: – Е, бiлмеушiмең Шөжiкеңдi? О не дегенiң? Бұл – Шөже ақын емес пе?– дедi. Шөженiң атына Абай қанық, бiрақ көргенi осы. Атын естисала ол бурыл сақалдан сытыла жөнелiп топтың алдыңғы қатарына iлесiп, Шөженi жақсылап қарап, сөзiн тыңдай бастады. – Шөжiке, бiзге жүр! Бiздiң үйге келдiк мiне, айтып тұрған мына мен Бекбергенмiн, - дедi бiр қырма сақал жаяу. – Жо, бiзге барады. – Уа, қойыңдар, мен өзiм алыстан ертiп келемiн! – Ой, не дейсiңдер? Шөжiкеңнiң түскен үйi бiздiкi! Аты бiздiкiнде тұр!– деп, тағы бiреу үн бердi. Осындай керiс үстiнде топ тегiс иiрiлiп тоқырап қалды. Әрлi-берлi өткен жүргiншiлер тағы кеп қосылып жатыр. Жаңағы даурықтардың бәрiн естiп, тоқыраған Шөженiң өзi. Ол қатты, ашық дауыспен қарқылдап сүйсiне күлiп: – Уай, жарандар, мен бiр ақыл айтайын ба?..– дедi. Жұрт тегiс қадiрлi қарттың аузынан шыққан лебiзiн күтiп: – Айт, айт. Шөжiке! – Уа, төресiн өзiң айт! – Уа, қайда қонасың, өзiң таңда!- десiп, анталай бастады. Шөженiң даусы бұл дабырдың бәрiн басқандай, зор екен. – Уау, осы жегiзбегiң – асың, жаймағың – төсегiң ғой. Дән ырзамын, ағайын. Бiрақ ырзамын, деп қана қоймаймын, осы жаңағы " маған-маған " деп даурыққаныңның бәрiңе де барам. Бәрiңнiң де асыңды iшем. Шөженiң көмейiне тас тығылып қала қоймас ендi бұл бес-он күнде. Сол сарайым сау болса, жаңағы үн бергенiңдi тегiс мұрныңнан тiзiп тұрып, бiр күн түстiк, бiр күн қонақасы жеймiн. Ал, қазiр болса, күн ызғырық тартты. Кешкiрдi бiлем. Менiң кәрi сiңiрiмдi соза бермей, осы ең жақын қақпаның бiрiне бұрамысың, әкелер?..– дедi. Бастан бергi сөзiнiң барлығын күле тыңдап тұрған жұрт ерiксiз тоқырады. Ең жақын үй осы қақпасының алдында жиын тұрған үй едi. Қора иесi қалбалақтап, iшке қарай жүгiрiп кеттi. Жиын тарқай алмай, Шөженi қимай тұр. Қонақасы жайынан тоқтам тапқан ел, ендi Шөженiң бiрер ауыз сөзiн естiмей кете алатын емес. Шөженiң қасында тұрған бiр қартаң кiсi ақынға қозғау салғысы келдi бiлем: – Уа, Шөжiке, дуанға жаңа келдiң ғой, мұндағы дақпыртты естiп жатырмысың?– деп едi, Шөже: – Е, е, айт! Не дейдi? Не деп жатыр дуаның?– дедi. Жаңағы қартаң кiсi қала жаңалығынан хабардар екен. Құнанбай салған мешiт бiттi. Алшынбай, Құнанбай соны той етпек және аға сұлтан Құнанбай ағайынымен бiтiсетiн бопты. Ұлықпен Алшынбайлар табыстыратын бопты!– дедi. Абай мына сөзге аса қайран болды. Өз әкесiнiң атын дәл мына жерден естимiн деген жоқ едi. "Мешiт бiр сәрi, тiптi оның араз-құразы да иен жұртқа мәлiм екен-ау!– деп таңданды. – Е-е, араздасам деп, ұлықтығынан айрылып қалмасын дейдi ғой. – Құнанбайдың қамқоры Алшынбай бопты ғой. – Әрине, бәр-бәрiн жалғастырып, септестiрiп жүрген сол Алшынбайлар. – Тобықтыға абырой әперiп, ұлық қып, үске шығарып қойған да сол өздерi. – Ендi мiне Тобықтының жемпаздары қасаптың да семiзiн, лапкенiң де қызарғанын құртып барады. Осы маңдағы қос атаулының да қысыр тайы мен ту биелерiн түгел жемей кететiн емес...– деседi. Шөже осы жайларды күле тыңдап тұрып, бiр кезде оп-оңай өлеңдете қоя бердi. Ашық даусы саңқылдап: Болыпты бір ақсақ таз және соқыр, Құранды мысық сопы молдаң оқыр, Болғанда ақсақ дария, соқыр қарға, Ортасын дарияның қарға шоқыр, – дедi. Жұрт тегiс ду етiп күлiп жiбердi. Шапшаңдығына, айтқыштығына қайран боп, таңдай қаққандар да бар. – Ақсақ тазы – Алшынбай. – Соқыры – Құнанбай. – Не қыл дейсiң? Ал, қайтпас кәрiң жалғыз ауыз өлеңмен жайратты да салды!– деп жұрт жапырлап сөйлеп жатыр. Абай бұл сөздерден қатты ұялып қысылды да, шеттей бердi. – Осы кезде үй иесi шығып Шөженi ерте берiп едi. Жиын тарамастан бұрын Абай жалғыз бөлiнiп, өз үйлерiне қарай асыға жөнелдi. Төмен қарап келе жатқан Абайдың құлағынан жаңағы бiр ауыз өлең әлi айыққан жоқ. Бар сөзi есiнде. Iшiнен қайта-қайта айтады. Жаттап апты. Мынау жалғыз ауыз өлең бағана, күнi бойы күмбездей боп үлкен көрiнiп отырған екi рудың екi шоқысын бiр-ақ соғып жермен-жексен еттi. Тайпитып кеткен сияқты көрiндi. "Алшеке, Алшеке" дегендерi – "ақсақ таз" аталды. Алшынбай сылти басады, ақсақ екенi рас. Ал, "аға сұлтан", "мырза" атанған өз әкесi – "қарға"! Қандай қарға? Қарқаралының ен байлық, ел дариясының жалғыз еркесi. Жақсы-жайлысын жапа-жалғыз қызықтап, шоқып жеп отырған қарға! Әлемде сөзден күштi не бар екен? "Сөз өңменiңнен өтедi ғой" деген Қаратайдың тағы бiр тапқыр сөзi есiне түстi. Осындай өз ойымен өзi боп, iшiнен аса қатты теңселткен бiр күштi сезген Абай көшенi де, көшедегi жүргiншiнi де аңғармай, көрмей келе жатыр. Бiр пұшпаққа жақындап қалған екен. Дәл бұрыштан бұрылып, бұған қарсы шыққан үш аттыға көзi түстi. Аңырып тұра қалды да, тез таныды. Келе жатқан Бөжей, Байсал, Байдалы екен. Ортадағы түлкi тымақты күрең төбел атты – Бөжей. Ақсұр жүзi жабыңқы. Қоңырқай мұрты менен сақалына кештi аяз қылау салыпты. Абай тоқтаған қалпында бойын тез жиып, аттылардың алдына жұмысы бар кiсiдей көлденеңдеп кеп, тосып тұрды. Аттылар мұның қозғалысын оқыс көрдi ме немесе таныды ма, аттарын баяу бастыра бастап едi, жақындап, тұстас келдi. Сол уақытта Абай үлкен ықылас бiлдiрiп, айрықша бiр тағзыммен төсiн басып, қатты дауыстап: – Ассалаумағалайкүм!..– деп сәлем бердi. Медреседе жүргенде: "Көшеде хазiреттi көрсең, осылайша тағзым ету керек " деп халфелер үйретушi едi. Абай көптен берi ешкiмге бүйтiп сәлем берiп көрген жоқ. Қарқаралыға келгелi Бөжейдiң көрiнгенi осы. Шешесiнiң жүрердегi сөзi есiне түстi ме, болмаса қазiргi көңiл күйiне сай келдi ме? Қалайша бүйтiп әдеп шығарғанын Абайдың өзi де байқамай қалған- ды. Өзге қазақтан бөлек, мына сияқты, бiр алуан сыпайылыққа Бөжей оң назарын салды бiлем... Атының басын тежей берiп: – Уағалайкүммәссәләм, балам!..– деп тоқырай қалды. Байсал Абайды жаңа таныған едi. Жақтырмай, мұрнын тыржитып: – Өй, мынау екен ғой, жә жүршi!– деп, атын қозғай берiп едi, Бөжей: – Тоқташы! – дедi. – Ей, сол антұрғанның баласының сәлемiн алушы ма ем?– деп, Байсал Абайға қабағын түйе қарады. Абайдың екi бетi ду еттi. Оқыс жалын бетi емес, iшiн де шарпып өткендей. Кiнәлап, ренжiген жазықсыз баланың отты көздерi жарқ етiп, Байсалға қадала қарады. Бөжей Абай күйiн жақсы таныған сияқты едi. Байыптап қарап алып: – Балам, жөнiңдi айтшы, бiздi көрсең, сәлем бер деп әкең айтып па едi, жоқ өздiгiңмен iстедiң бе? – дедi. – Бөжiке, әкем емес, өзiм берiп тұрған сәлемiм сiзге! Абай болса, күндiзгi өзiн көңiлдендiрген күйiн ұмытпаған болатын. Қарқаралының кейбiр көше қазағы естiген татулық жайын Бөжей, Байсалдар әлi естiген жоқ-ты. Жаңа, кешке жақын ғана Алшынбай бұл үшеуiне кiсi жiберiп, өз пәтерiне асқа шақырған екен. Не сөз барын бiлмесе де соған аттанып бара жатқан бетi осы едi. Абай жауабын естiген соң Бөжей ықыласпен қарай түсiп, жақындады да: - Әкең айтпай, өзiң бiлген болсаң, батамды берейiн. Көзiңнен жақсы жанар көрдiм ғой, шырағым!...– дедi. Байсал бұл сөздi де жақтырмай сырт қарай берiп едi, Бөжей оның қозғалысын танып: – Ей, Байсал, сен бата бермегенмен, мынау болайын деп тұрған бала ғой, – дедi де, Абайға бұрылып: – Ендiгiнiң жүгi сенде қалар, балам! Жолың болсын! Жалғыз-ақ өзгенi берсе де әкеңнiң қаттылығын бермесiн!– деп, бетiн сипады. Абай да Бөжейге қадала қарап тұрған қалпында бата қылып, бетiн сипап едi. Аттылар жүрiп кеттi. Байдалы бағанадан үндемеген едi. Ендi ғана Бөжейге қарап: – Екi көзi сексеуiлдiң шоғындай жайнап тұр екен өзiнiң...– дедi. Абай тұрып-тұрып барып қана қозғалды. Шын ба? Шын айтты ма? Жоқ әлде Байсалдың қаттылық, аямастық мiнезi балаға ауыр тимесiн деп, жаны ашығаннан айтты ма? Бөжей не мәнмен мұндай жақсы бата бердi! Ойда жоқтан, оп-оңайдан, осындай таудай үлкен сый бола ма? Мырзалық па? Жоқ әлде Абайды аз бiлсе де, тез танығаны ма? Үлкендер көреген, танығыш, сыншы ғой! Шынымен-ақ танып айтқаны ма? Олай болса, Абай жаман кiсi емес, жақсы кiсi болмақ қой! Бұл жайды ойлаған сайын балалық өзiмшiлiгi қатты ырза болды. Абайдың iшi ала қызыл, бiр түрлi қуана серпiлiп, тез-тез құлаш сермегiсi келгендей. Әлдеқандай өрiс iздегендей. Ендi асыға жүрiп келедi. Күн қазiр ымырт бопты, оны да жаңа байқады. Екi көше адасып, пәтерiнен асып кетiптi. Мұны да жаңа бiлдi. Қайта жүрдi. Ауылда жүргенде қысы-жазы дөң басында өтетiн кеш, қазiр тағы да бiр өзгеше боп серпiлтiп, өз қуатын айрықша бiлдiрiп, Абайға қатты әсер етедi. Өзi салмаса да, Абай қаршыға салған үлкендердiң қасына өткен жазда көп ерiп едi. Сонда ымырт жабыла бергенде, апақ-сапақта, кеш қараңғылығы қоюланған сайын, көк қаршыға, секунд санап жалындай шалқып, жайнай берушi едi. Абай өз ойын, өз көңiлiнiң күйiн мына кеште дәл сол шабыттағы бетi қайтпас қаршығадай сездi. Бүгiн бiртүрлi сергектiк, сезiмдiлiк бар. Өзге күндерден дәл бүгiнгi күннiң уақиғалары әлдеқайда бөлек. Күндiзгi әкелер, әлгi Шөже, жаңағы Бөжейлер. Бiр Қарқаралы қаласының алақандай аясының iшiнде болғанмен, осы адамдар арасы соншалық кереғар. Тiптi дүниенiң төрт бұрышындай алшақ жатыр. Бiр жерде күш, бiр жерде өнер, бiр жерде мiнез. Аралары және бiтiмсiз боп, әр салада жатқаны несi! Бәрi бiр орынға жиылып, ынтымақпен бiр арадан табылса не етер едi? Бұл ой Абайға ең алғаш келген ой едi де... Және тiптi өз ойы сияқты көрiндi. Анығында: "ақыл, қайрат...", "ақыл мен бақыт, байлық" дегендердiң өзара дауы, таласы деген " парсы, түрiк " тiлiндегi кiтаптардан былтырлар бiр оқыған нақыл әңгiмесi бар-ды. Қазiрде Абай соны өмiрден тапқанына да дән ырза. Өз ақылымен тапты. Тапты да: "осының бәрi бiр жерде, бiр кеудеде, бiр адамның iшiнде болмаққа лазым..." деп, өзгеше бiр сенiмдi байлау жасады. Осы оймен қатар, өзiн осы Қарқаралыға келгелi қатты өсiп, ұлғайып қалған кiсi сияқты көрдi. Талай жанды көрiп, талай сөздердi ұқты. Тiптi Шөже ақынды да өз құлағымен есiттi. Талай ру, талай жерлердi де бiлдi. Тыстан аса көңiлдi әсер алған Абай ымырт әбден жабылғанда Майбасардың пәтерiне кеп кiрiп едi. Ауыз үйде, етiгiнiң өкшесiне қатқан қарды Абай бүгiн өзге күндерден қаттырақ, ширақ текпiлеп түсiрдi де, табанын жылдам-жылдам сүйкеп, сүйрете сүртiп, төргi үйге кiрiп келдi. Екi бетi кешкi аяздан қып-қызыл. Үлкен көзiнiң ақ-қарасы ап-айқын боп, жалт-жалт етiп, ширақ бiр оттылықпен қарайды. Үйде Майбасар, Жақып бастаған туған-туысқандар көп екен. Бағана тайдың етiн жей алмай кеткен жиын, ендi шындап ниет қып, қайта тегiс жиылған тәрiздi. Үлкен сары самауырды жаңа ортаға алысыпты. Шайды "сорап-сорап" тартысып жатыр. Майбасар Абайдың түсiне сүйсiне қарап:- Абайжан! Тоңған жоқпысың, қайда жүрдiң! Кел, шешiн, шай iшiп жылыншы!- деп қағыла берiп, өз қасынан орын босатты. Абай асықпай шешiнiп болып, шайға кеп отырды. Жақып шайды сiлтей түсiп: – Бол, бол! Шайды тез-тез iшiп, әзiр отырыңдар, жiгiттер!– деп, барлық жиынды асықтырып отыр екен. – Рас, рас. Қаратай, Ызғұттыдан хабар келiсiмен, жөнелу керек...– дедi Майбасар да. – Е, ас әзiр, үй әзiр. "Жасиғ" намазынан соң келедi, – дедi ғой қонақтарды. – Ол намазды жаңа мешiт iшiнде ұзақ оқитын да шығар. – Е-е, ендi Хасен молла, жаңа имам болғаны осы. Бұл намазды тез бiтiре қоймас. – Бәсе, "Ясин" мен "Тәбәрәктiң" бәрiн оқымай не бопты? Өзiн мақамдап оқымай тоқырамас!– десiп, күле түсiп Төлепбердi, Бурахан, Жұмағұл сияқты жас жiгiттер шайдан оп-оңай шыға қойғысы келмей отыр. – Өй, не айтасыңдар, тәйiр! Тез болыңдар! Өздерiң жаңа мешiттегi намазға бармаймысың әуелi? Майбасар, бармаушы ма ең намазға?- деп, Жақып қайта дегбiрсiздендi. Майбасар дәл намаз үшiн онша асыға қоятын тәрiзденбедi. Мойнын бұра берiп күлiп, Абайға қарап: – Е, жаңағы қалың жиынның iшiнен мешiт iшiнде орын тиедi деймiсiң, тәйiр! Төрiне кетсең қонақ шыққанша үйге жете алмай қаласың. Онда Ызғұтты: "қонақтан бұрын келмейсiң" деп, бауыздалып өлсiн...– дедi. – Е, шығар ауызға, жақын жерден-ақ сапқа кiрсең болмай ма. Бармасақ ұят қой! Тiптi, мырза бiлсе, ұрсып жүрер!..– деп Жақып күдiк айтып едi: – Мырзаңа "бардық, оқыдық" деп өтiрiк айта саламыз...– деп жұртты ду күлдiрiп, Майбасар, – жарықтық мешiт жақсы болғанмен, босағасында қайдан отырам. Намаз оқимын деп, өңшең киiз төбе Бошан Қарашордың саптамасын күзетем бе? Соның жалпақ табаны басқан жерге бас қоям ба?..– деп намаз жайын бiржолата қылжаққа сала бастады. Абай Майбасардың үп-үлкен басымен балаша қылжақтап отырғанына қызығып күле бастады. Дәл мешiт ашылғалы тұрған жерде және Қарқаралы елiнiң бар шонжарлары сонда жиылып, алғаш намаз оқып, Құнанбайға алғыс айтатын сағатта Майбасардың былайша қылжақ еткенiн Жақып жақтырған жоқ едi. Iшiнен: "дағдылы, бейпiл ауыз, мiнезсiздiгi" деп ойлады да, өзге көпке бүгiнгi кештiң ерекше кеш екенiн ескертпек болды. – Бұл мешiт, бiле бiлсеңдер, бiздiң мырзаға да, онан соң, осы отырған бәрiңе де зор абырой әперетiн мешiт қой, жарықтық!– дедi. Майбасар бұл тұста қайтадан нығызсып, дардия түсiп: – Е-е, соны айтсаңшы! Дұшпан атаулының аузына құм құймай ма бұл мешiт? Бәлем, Бөжей де осыны сезген болар. Татулықты iздеген тәрiздi ғой! – дедi. Татулықты кiм iздегенi бұларға мәлiмсiз едi. Бiрақ Құнанбай айналасы: "Бөжей ығыпты! Бөжей әлi жетпесiн бiлiп, татулық сұрапты!" дегендi ендi осылайша бастамай отырмайды. Ондайды алдымен айтатын, әрине, осы Майбасарлар. – Байғұс Алшекең де дос-ақ қой! Бiздiң мырзаның анық тiлеуi, адал жақыны сол бақыр ғой...– деп, Жақып Алшынбайдың күндiзгi мiнезiн еске алып едi қызғанады. Абыройыңды төре-қараның бар жел-аузы қызғанады, тiптi ұлық та қызғанады. Алдымен әлгi Майыр қызғанады!" дедi ғой. Дұп-дұрыс қой, мешiт салып, абырой асып, елдi алып, Едiлдi алып бара жатқан соң, өзiмен иығы асып ырық бермей кетедi, – дейдi ғой Майыр. – Майыр, пiскен бас, қызғанудан бұрын әуелi Бөжей, Байсалдан параны да соқты! Сол ғой оның өктеп отырғаны, құлқынын танымаймысың?.– деп, Майбасар өзiнiң күндiзден байлаған шешуiн айта кеп, – ал, ендi Бөжеймен татуласу да осы бүгiн кешке болады. Осы намаз, осы астың үстiне олар да келедi, оны есiттiң бе?– дедi. Дәл бұл арасын Жақып та, өзге бұнда отырған жiгiттер де естiген жоқ едi. Абай да бiлмейтiн. Бәрi де аз аңтарылып қалып, iштерiнен Бөжейдiң бүгiнгi татуласа келетiн пiшiнiн көргiсi келдi. Майбасар осы жайдың бәрiне тоқмейiлдене түсiп: – Бар жақсылықтың басында әйтеуiр бiр Алшекең. Берген мал адал ғой Алшынбай аулына!– дедi де, қасында отырған Абайға иiлiңкiреп, төне түсiп: – Ұқтың ба? Бәлем, осы жолы бармай құтылшы қайныңа!– деп, Абайды тағы қолға ала бастады. Бiрақ Абай дәл осы жолы бұрынғыдай жасыған жоқ. Әншейiнде, бұндай топ iшiнде Майбасардың осы қалжыңынан терлеп-тепшiп қысылатын болса, бүгiнгi кеште олай емес. Үйдiң iшi Абайға қарап ақырын күлiсе бастады. Майбасар Жақыпқа қарап көз қысып отыр едi. – Майеке, тағы бастадың ба, бармаймын тiптi!..– деп, үлкендерге бұрылды да, күлiп қойды. – Өй, жаман! Жаман бола ма деймiн осы шiркiн! " Өлi-тiрiсiн берген. Соң, өлi күйеу жата ма?" деп, өзiң қалайсың? Иегi ителгiнiң тамағындай боп үлпiлдеп келiн отыр анада "келмей кетсiншi бәлем!" деп, ол сенi сынап отыр осы жолы. Өзiң сүйекке намыс болатын жайды ойламасаң керек мүлдем!– деп, Майбасар Абайды шындап айналдыра бастады. Абай әлi де қысылмай, күле қарап Майбасарды мысқыл еткендей мырс еттi де, арт жағында тұрған домбыраны алып, даңғылдатып тарта бастады. Жауап қатқан жоқ. Майбасар жауап ала алмай аз отырып, қайтадан қадалып: – Ал, айтсаңшы! Қасыңа жолдас қып мына отырған барлық атпал жiгiттердi ертем. Тек емеурiнiңдi бiлдiршi!– дедi. – Майеке, қойыңыз дейiм! – Уа, тiптi қоймаймын! Бiлдiң бе? – Япыр-ау, осы сiзге түсер олжа бар ма? Тым құрыса, жеңге болсаңыз бiр сәрi едi! – Жеңге болмасам жеңгеден артық айызым қансын! Абай күлiп жiбердi де, бiр ерекше ойнақы тентектiк тауып: – Осы бiр емес, екi емес... Шын қоймайсыз ба?– деп, домбырасын тоқтатып, алдына көлденең салып Майбасарға қадала қарады. Күлiмсiреп қараған үлкен көздерiнде аса бiр қызулы жалын көрiнгендей едi. – Ал, қоймадым!..– деп Майбасар, "қайтер екен" дегендей ежiрейе қарады. Абай өзi көрген Шөженiң қалпына салып, күлiмсiреген көзiн сығырайтып, басын жоғары көтере берiп соқтырта жөнелдi: Уа, қой десе, бір қоймайсын Аз болды ма, Майеке, Осында көрген қызығың? Кертіп жеп-ақ жүрсің ғой, Қарқаралы халқының Жал-жаясын, шұжығын. Алған, жеген аздай-ақ Тағы бірді тауыпсың. Уа, Алшынбайдың қызы кім? Адақтамақ сертің бе, Осы өңірдің елінің Жүйрігі мен жортағын? Айтпай-ақ қойсаң не етуші еді, Сонда да бар ма ед ортағың? Гүж-гүждеп бір қоймайсың, Бұқасы ма ең қашырар Сол ауылдың топырағын? Біле білсең осы сый Жетер еді, қайнаға, Орайы болмас қолқаның...- деп сақылдап күлiп, Абай Майбасарға қарай жантая кеттi. Үйдiң iшi әрi қайран боп, әрi сүйсiнiп, қарқылдай күле жөнелдi. Майбасар қысылғаннан, үнсiз ғана лекiтiп күле берiп, Абай бiтiрген уақытта, басын шайқап, дымы құрып, боқтап жiбердi де: – Қап! Қап! Мына жаманның қылығын-ай! Ендi қайттiм, бәтiр-ау?!– дедi. Абай күлiп, мысқылдап: – Бол, айтатын болсаң өлеңмен айт, Майеке, әйтпесе тыңдамаймын!- деп, басын шайқады. – Ал, бәлем, соңынан қалмайсың! Алар сыбағаңды алдың ба? Шоқ! Шоқ! Ендi, – деп, Жақып қып-қызыл боп, iшек-сiлесi қатқанша күлдi. – Қап, мына Шаншардың жиенi! Ұлжан жеңешем-ау, сенi бүйткiзiп отырған. Бәлем, ауылға барған соң сыбағаңды берермiн шешеңе айтып!..– дедi Майбасар. Төлепбердi, Бурахандар да мына сөздiң төркiнiн ұғып: – Бәсе, нағыз Тонтай! – Тонтайдың жиенi ғой! – Сайқымазақ Шаншардың шанышпасы ғой мынау!– деседi. – Уә, бұл өлеңдi бiр жерден қойнына салып әкелдi ме деймiн?! Өлең айтушы ма едi бұл жаман?..– деп, Майбасар әлi қайран боп отыр. Шынында Абайдың өлең жазып, өлең айтатынын бұл үлкендердiң көрген, сезгенi осы ғана. Абай өзiнiң қалжыңынан мұндай үлкен әсер болады деп ойлаған жоқ едi. Ендi қайтадан өз-өзiнен қысылыңқырай бастап: – Өз өлеңiм емес, – дедi. Мынау үлкендердiң шамасын бiраз қылжақ еткендей боп, – бағана кешке Шөженi көрiп ем, соның өлеңi, – дедi. Үйдегiлер нанар-нанбас боп жапырлап сұрастыра бастағанда Абай бiр қалыпты күлiмсiреген жүзбен сыр бiлдiрмей отырып – Осында бiр Майбасар деген ағам бар. Күнде сүйтiп маза бермейдi, соған бiр жауап үйретшi деп ем, сол кiсi үйреттi, – дедi. Шөженiң бағанағы мысқылшыл, ойнақы, ащы күлкiсi Абайдың қазiр көз алдында. Жаңағыдай Майбасарды жайратып салғанына Абай өзi де iшiнен қатты ырза болатын. "Шөжеге ұқсадым-ау! Шындап ұқсай алар ма екем?!" – деп iшiнен қызғана құмартқан жай бар-ды. Үй iшi мұның "Шөже" деген сөзiне шала нанып, жаңағы оқыс мiнезiне әлi тамашалап отырғанда, сыртқы есiк ашылып, жылдам басып Қарабас келдi. Дырду тез басылды. Қарабас үйге басын сұға бере, табалдырықтан аттамай, даурығып: – Болыңдар! Намаз бiттi! Қонақтар мырзаның пәтерiне беттегелi жатыр. Қаратай мен Ызғұтты жетсiн!– дедi. Ал, тегiс, шапшаң!– дегенде, үйдегi жұрт дүрк тұрып, асығып киiне бастады. Абай не қыларын бiлмедi. Үйткенi Жақып бұған:" сен қонақ күтiп табақ тасуға жарамайсың, ал әкең қасында үлкен кiсiлермен тағы да отыра алмайсың. Орын тар болар. Одан да бүгiн осында жатсаңшы!"– деген. Абай өзi де осыны "тапқан ақыл" екен деп едi. Бiрақ Майбасар мен Қарабас: – Е-е, ең болмаса қонақтарды көрiп, сәлем берiп қайт! – Мына шаhардың көп қонақты қалай сыйлайтынын көрiп қайт!..– дескен. Өзге жұрттан кейiндеп қалса да Абай жаңағы соңғы сөздердi бiраз орынды көрiп, ақырын аяңдап әкесiнiң үйiне келдi. Жалғыз келiп едi. Өзге барлық үлкендер киiне сала асығып, қалбақтап, жылдам басып кеткен екен. Ұзақ намаздың артынан түнгi асқа қарай шабыттанып қозғалған жұрт Абай келгенше тегiс орналасып қалған тәрiздi. Қора iшiнде күтушiлер, аспазшылар болмаса, өзге жүргiншiлер жоқ. Бiрақ қақпаның iшi-сырты толған ерттеулi ат екен. Түнгi аязбен үстерi қылауланып, шаңытып тұр. Әдемi шана мен қамыт-саймандары сықырлай түсiп, жегулi дара аттар, пар-пар аттар да көрiнедi. Ылғи жақсы жеңiл шаналар. Бұл қала байларының аттары болу керек. Сеңсең тондарына оранып, шана iшiнде қалғып отырған бiрен-саран көшiрлер де байқалады. Үлкен ағаш үйдiң қораға шығатын кең есiгiне қарсы кiшiлеу ас үй бар едi. Соның есiгi дамыл таппай ашылып-жабылып жатыр екен. Табақ-табақ ыстық асты жаңағы Майбасар пәтерiндегi жiгiттер жүгiре басып тасып жүр. Ас үй мен қонақ үйдiң арасында Майбасар, Жақып та қарбаласады. Үй iшiнен, қонақ қасынан бұларға да орын тимеген екен. Барлық ас жақты басқарып жүрген Ызғұтты. Ол: – Былай. Бас аяғыңды! Әпкел! Бол. Бол шапшаң!– деп, Майбасар, Жақыптарға да шолақ-шолақ бұйрықтар бередi. Жеңiл бешпет iшiк киiп, бiлегiн сыбаныңқырап алған Ызғұтты аңшыдай шапшаң, ықшам. Құнанбайдың бүгiнгi қонағынан аяған жаны жоқ сияқты. Абай үлкен үйге кiретiн есiкке тақай бергенде, қарсы алдынан Қазақпай жүгiре шықты. Асүйге қарай ұшып барады екен. Оған жол берiп, ендi кiре берейiн деп едi, арт жағынан: – Былай, былай тұр!..– деген Ызғұттының қатты бұйрығы естiлдi. Екi қолдарына екi-екi үлкен жасаулы табақтан алып, Бурахан, Төлепбердi, Жұмағұл, Қарабастар келедi екен. Абай тағы тоқтап жол бердi. Дәл қасынан буы аспанға шығып, табақ-табақ ет өтiп жатыр. Ылғи бiр түрiлген қазы, төңкерiлген жас құйрық, сары алтындай балқыған жал, желiн майлар. Әрбiр екi табақтың бiрiнде, әлгiнiң үстiне бiр-бiр қоңыр бас орнапты. Бұларды кiргiзiп жiберiп, Абай ендi үйге қарай қозғалайын деп едi, үй iшiнен тағы бiр нәрсемен қарбаласып, Қаратай шығып келедi екен. Ол Абайды, тiптi, қағып кете жаздады. – Өй, тұздықтарың... Қайда? Жеке қоятындарың қайда?..- деп келедi екен. – Бар! Бар тұздық! Әне! Мiне келедi!– деп, Ызғұтты Қаратайды қайта қайырды. Абайды бұл екеуiнiң есiк алдындағы қарбаласы тағы кiргiзбедi. Бағанадан берi кiрген-шыққанға есiк ашушы сияқты боп тұрғанына Абай ыза болып, ендi Ызғұттыны ығыстырыңқырап үйге кiрдi. Бiрақ кiре-бере Ызғұттының шынтағын қағып қалып едi. Бұған сырт қарап тұрған Ызғұтты жаңағы тұздықты бөлiп құйып тұр екен. Қозғалып кетiп, тұздығының бiразын жерге төгiп алып: – Өй, тәңiр алғыр! Бұл кiм өзi?..– деп ашумен сырт айнала берiп, Абайды көрдi де: - Өй, Абай, сенбiсiң? Ай, шырағым-ай, бiр тыныш жерде отырсаң еттi! Бұл қарбаласта не бар едi саған?..– дедi. Абайдың мұнда келгенiн жалғыз Ызғұтты емес, өзгелер де онша мақұл көрмеген сияқты. Бұны қорғайтын қабақ байқалмады. Жалғыз-ақ бiр тәуiрi бөтеннен ешкiм жоқ екен. Бұл үй тегi кiсi отыратын үй де емес, дала сияқты едi. Бөлменiң еденi мен iргесi толған, жапырлап тiзiлген кебiс, калош, саптамалар екен. Осы кiре берiс бөлмеден төрге қарай және оң жақ, сол жаққа қарай бiрнеше бөлме бар едi. Дәл оң жақтағысы Құнанбай жататын үлкен бөлме. Сол үй жақтан зор дауыспен көңiлдене сөйлеп отырған Алшынбай, Майыр үндерi келедi. Тұтасқан қатты күлкi де естiлiп қояды. Кеңiнен көсiлiп, күлдiргi сөздер айтып отырған Алшынбай сияқты. Төрдегi бөлмелер екеу едi. Онда да жағалай тiзiлiп, малдас құрып, сығылыса отырған қонақтар екен. Бұндағы қонақтың көбi қаланың татар саудагерлерi, қазақ байлары және тап ортада жаңа мешiт имамы Хасен молла көрiндi. Бұл бөлме әлгiдей емес, ақырын сөйлеп, аз күледi. Ылғи бiр бой тежеп сыпайылық бағып отырған ауыр кiсiлер тәрiздi. Сол жақтағы бөлмеде Бошан, Қарашор руларының жуан-жуан атқамiнерлерi мен бiрнеше төрелерi бар екен. Ол бөлме де даурығып сөйлегiш, бiрiн-бiрi мысқылдағыш, күлегеш, қызу бөлменiң бiрi көрiндi. Абай қонақ үйлердiң есiк-есiгiнен бiр-бiр қарағаны болмаса, ешқайсысына кiрген жоқ. Бiр есептен, осы аралық бөлмеде қалып, жан-жағының бәрiндегi өзгешелiктердi ести тұрудың өзi жақсы. Тек ашуланшақ Ызғұтты тағы қақпайламаса болғаны. Бiр бұрышта ұмыт қалғандай боп, жалғыз серейiп қалған орындық бар екен. Абай соған отырып, табақшылардың асығыс, қарбалас қимылдарына қарайды. Жетi-сегiз жiгiт бағанадан берi әлi күнге шейiн табақ тасудан дамыл алған жоқ. Үлкен-үлкен төрт бөлменiң бұл сағаттағы мешкейлiк қарекетi қалың топыр, қан жайлаудағы бәс пен астан бiр кем емес. Бағанадан берi бiрнеше ту бие, қысыр тай, тел емген жабағы, талай-талай iсек, ту қойлар жұтылған болар. ...Бiр уақытта табақшылардың әбiгерi қайтадан қыза жөнелдi. Бос табақтар бөлме- бөлмеден сумаң-сумаң шығып, тағы да ас үйге қарай тайпия қалқып келе жатыр. Сол бос табақтардың ең соңғылары Құнанбай бөлмесiнен шығып бола берген кезде ас үй жақтан тағы-тағы қайқайма табақ палау қаптады. Оның да бетi булана түсiп, қызара бөртiп: " менi қайтiп жемейсiң, менi қайтiп тастайсың?" деп келе жатқан сияқты. Ауыз үйде ешкiм үн шығарып сөйлемейдi. Құнанбай жiгiттерiне Ызғұтты үйреткен тәртiп сол болу керек. Үш есiктiң тұсында қазiрде Жақып, Майбасар, Ызғұтты – үшеуi тұрып ап табақ жақындай бергенде, қонақ үйдiң есiгiне қарайды да, табақшыларды үндемей нұсқап, рет-ретiмен кiргiзiп жiбередi. Палау... Палаудан соң үзiм суы, одан әрi шай. Әйтеуiр ел жататын уақыттан асып, қалың ұйқының бiр мөлшерiне барғанша төрт бөлме дамыл алмай, болдым демей жеп, жұтып, iшiп жатты. Абай есiнеп, түрегелiп, ендi Майбасар пәтерiне қайтпақшы едi. Әлi күнге мұнымен бiр ауыз тiлге келер ағайын жоқ. Күтушiлер әлi де сол алғашқы қарбаласта. Тиiн iшiгiнiң түймесiн салып, ендi сыртқы есiкке қарай баса бергенде Абай Құнанбай бөлмесiнен шырқай шыққан үн есiттi. Табақшының бiразы да бұған елең еттi. Абай да барып, есiктi бiраз ашыңқырап қарап, көз салды. Шоқша бурыл сақалы бар, жал тұмсық, сұр жүздi бiр кiсi екен. Домбырасын безiлдете ойнақшытып, зор қайырманы басып ап, содан әрi домбыраны көлденең салып қойып, тақпақтай соғып, желдiрте жөнелдi. – Бұл кiм? – Бұл қайсысы? – Қай ақын?- дескен үндер өзге бөлмелерден де және табақшылар арасынан да естiлiп едi. Құнанбай бөлмесiнен ауыз үйге қарай басын шығара берiп, Қаратай: – Балта, Балта ақын!– дедi. Жанынан шығарып, сiлтеп отырған, Алшынбай қасында жүретiн Балта ақын екен... Алған жарын жамандап, Асқанды қайдан табарсың? Ақ тоныңды жамандап Атылас қайдан табарсын? Өз басыңды зор етіп, Теңдес қайдан табарсың? Ағайынды жат біліп Жақынды қайдан табарсың Араз болсаң еліңе Жамандық айтар хабаршың. Тату болсаң, ағайын, Сонау катын-балаға Сүйінші айтар хабаршың,– деп тоқтады. Үй iшiнен: – Пәлi, пәлi сөзiне! – Бәрекелде, әбзел сөз! – Уа, сөз төресi осы да!..– деп, даурығып, мақтау айтып жатқан Алшынбай, Қаратай, тiлмаш үндерi келдi. Осындай үлкен ауыр жиынға мынадай суырып салма сөз және аразды табыстыратын бiтiм, жамау сөз Абайға бiр алуан қызық сияқты көрiндi. Ол тағы: тыңдай түсейiншi деп, ентелеп, бағанағы орындығын әкелiп, осы арада отыруға бейiмдеп едi. Бiрақ ақын жыры қайта шықпады. Үй iшi қайтадан томсарыңқы қоңыр әңгiмеге кiрiстi. Абай Бөжейдiң пiшiнiн жаңа жақсылап көрдi. Ажарында ашу жоқ. Бiрақ соншалық ашық-жарқын, сауық, қызық та жоқ. Салқын, тыныш қана, тартымды сабыр бар екен. Құнанбай пiшiнiне Абай көзi түсiп едi, ол жинақы боп, әр нәрсеге сергек қарап отыр екен. Күлкi, сауыққа ол да оншалық бой ұрайын деп отырған жоқ. Бұл үй әңгiмесiн қоңыр кеңеске айналдырған Алшынбай мен Баймұрын. Еңгезердей үлкен бойлы, сары Баймұрын Бөжейдi татуластыра әкелген кiсi болатын. Қазiр Алшынбай екеуi ғана сөйлейдi. Өздерi үшiн емес, Құнанбай, Бөжей сияқты екi жақ үшiн сөйлейдi. Абай Балтаның жыры тоқтап, салқын кеңес басталғанын көрген соң, есiктен қайта бұрылды. Осы уақытта Қаратай ауыз үйге шығып, Ызғұтты мен Майбасарды шақырып ап: – Татулық болды, татуластырды! Алшекең мен Баймұрын екi жақтың да бар сөзiне ие боп өздерi сөйлеп, өздерi шешiп отыр. Осылай етiңдер деп мырза да, Бөжей де ерiк берiп едi!– дедi. – Ал, байлау не болды? Тынымы не болған екен?..– деп, Майбасар ентелей түстi. – Тынымы да өзгешелеу болды бiлем. Араларың алыс болса, қыз алысып, құда болысыңдар дер едiк. Ағайынсың, жақынсың, бiрақ сол жақындығың қайта жаңғырсын! Екеуiң бала алысыңдар! Бөжей Құнанбайдан бала ауысып, бауырына салсын. Сөйтiп, иiстерiң аралассын!– дестi. – Осыған тоқтасты ма? – О не қылған бала? Өзiнен туған бала ма?..– деп, Майбасар, Жақып қайталай сұрасып едi. – Тәйiрi айттым ғой! Өз баласы! Асырауға алады!..– деп, Қаратай асығып қайта кеттi. Абай мына байлауға қатты аңырып, аң-таң болумен бiрге, iшiнен бiр түрлi түршiгiп қалды. – Қай бала? Кiм берiледi? Оспан ба, Смағұл ма?..– деп, еркек балалар берiледi екен деп ойлады. Жаңағы атаған екi iнiсiнiң ешқайсысын да ана қойнынан алып, өзге жаққа жiберуге қия алатын емес. Ана қойнында уайымсыз, жазықсыз жатқан iнiлерiнiң бiреуiнен өлi айрылғандай көрдi. 