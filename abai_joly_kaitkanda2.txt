Қонақ үйде, дөңгелек үстел үстiнде, қызғылт, күңгiрт сәулесi бар тас шам жанып тұр. Оқтын-оқтын iргеден соққан жел лебiмен әлсiз шам кейде ұйтқып, шалқи түсiп, кейде лапылдап, жалпылдай жанады. Қырын отырған әкесiнiң үлкен кесек пiшiнi Абайға жартылай ғана көрiнедi. Түсi суық. Қара сұр жүзiне бозғылданып түгi де шығып алыпты. Жалғыз өзi ұзақ сөйлеп отыр. Зор даусында ыза мен зiл бар. Кейде Абайға қызық көрiнетiн бiр мақалдар, мәтелдер айтылып кетедi. Абай әкесiнiң сөз желiсiн, түп мәнiсiн түсiнген жоқ. Кейбiр мақалдарын ғана таңдана шешiп отыр. Осы бар үлкеннiң мұндай жердегi салты бойынша, әкесi де тұспалдап, орағытып ұқтырмай сөйлейдi. Бiр сөзiмен бiр сөзiн жалғастыруға Абай үлгiрмей, адасып қап отыр. Өзiне салса, жаңағы көңiлдi үйге, шешесiнiң жанына қазiр кетер едi. Бiрақ, әкесi шақырған соң, ендi шығып болмайды. Сондықтан бiр уақыт ол, әке сөзiнiң сыртын, ағымын тыңдайды. Кейбiр өзi бiлмейтiн қиын, жаңа сөздерiн ұстап қалады. Әлдекiмге қаптап, зiркiлдеп сөйлеп отырған әке сөзi кейде бұған бiр жортуыл, шабуыл үстiндегi шұбырынды, ұзақ сарын сияқтанады. Кейде ұғымсыз сөзден iшi пысып, әкесiнiң пiшiн тұлғасына қарап, қадалып қалады. Тегiнде, ертекшi, өлеңшi, не басқа әңгiмешi адамға талай уақыт тапжылмай тесiле қарап қалу Абайдың кiшкентай күнiнен бергi әдетi едi. Адам пiшiнi әрдайым бұған бiр тамаша, өзгеше қызық сурет тәрiзденетiн. Әсiресе, ажымы мол үлкендер пiшiнi бiр қызық хиқая тәрiздi. Ол кей адамның айғыз-айғыз ажымынан, салбыраған ұртынан, қыртыстанған маңдайынан, немесе бояуы оңған көздерiнен, әр алуан сақал-мұртынан – өзiнше неше түрлi жанды, сызаты көп сипаттарын көргендей болатын. Қына басқан, сызаты көп тас па? Я селдiр тоғай ма? Не, көде-көкпек пе? Кейде мал мен аң бейнесi ме? Бәрiне де ұқсап кетiп отыратын адам мүсiндерi болады. Әкесiнiң ат жақты келген, ұзын сопақ басынан құлақтан жоғарғы жерi қаз жұмыртқасындай көрiнедi. Онсыз да ұзын, үлкен бетiне, ұп-ұзын боп дөңгелей бiткен сақалы қосылғанда, басы мен бетi бiр өңiрдей. Сонда, Құнанбайдың жалғыз сау көзi, оның көтерiңкi жал-тұмсығының сол иығына шығып алып, қалғымай, сақшыдай бағып, осы өңiрдi қалт етпей күзетiп тұрған сияқтанады. Қоя берiп, салғырттығы жоқ сергек қатал күзетшi. Жалғыз көз шүңет емес, томпақша. Тесiле, сыздана қарайды. Кiрпiгiн де сирек қағады. Иығына бота iшiгiн жамылып, шалқия отырып сөйлеген Құнанбай, осы үйде әркiмге қарамайды. Қарсысына таман отырған Сүйiндiкке ғана қадалып сөйлейдi. Сақал-шашы бiр реңдес, қара бурыл Сүйiндiк оқта-текте бiр қарап қойғаны болмаса, Құнанбайға тесiле қарамайды. Көзiн төмендете бередi. Абайға оның пiшiнi – көп кездесетiн, әңгiмесi аз пiшiн сияқты. Бөжей де оншалық өзгеше емес. Түсi ақ сұр келген, өзi қоңыр сақалды, кесек мұрынды Бөжей - осы отырғанның бәрiнен де сұлу. Бетiнде ажымы да аз. Бiрақ, Абайдың көзiн оған көп тартатын бiр нәрсе - мұның бiтiкшелеу, кiшкене келген көздерi. Құнанбай ұзақ сөйлеп отырған кезде Бөжей қыбыр етiп қозғалған жоқ. Көзiн де төмен салған қалпынан бiр көтермедi. Сондықтан оның ұйықтап отырғаны, я ойланып отырғаны мәлiм емес. Қалың еттi, салбыраңқы қабағы кiшкене көзiн көрсетпей, тасалап алған сияқты. Құнанбайға бұлардың iшiнен көз алмай, қырандай қарап отырған - дәл төрдегi Байсал. Қызыл жүздi жирен сақалды Байсалдың денесi iрi, қапсағай. Көкшiл түстi үлкен көздерi – әрi салқын, әрi сыр берместей сабырлы. Бұлардан басқа барлық салқын, томсарған жандар iшiнде ең жандысы, ең шапшаң, қағiлезi Қаратай мен Абай қасындағы Майбасар. Үлкендер тобына бiр жақтан, әкеден төмен отырып, телмiре қараған Абай болса, дәл осы тәрiзденiп, барынша бой салып, қарап отырған – ана шеттегi жас жiгiт Жиренше. Бұл – Көтiбақ iшiнде Байсалдың жақын туысқаны Шоқанның баласы. Байсал әрдайым қасына ертiп жүредi. Әрi жiгiтi, әрi сөз ұғып, адам болар деген жасы. Осы әңгiме атаулыны көп бiледi. Қызық қып айтады. Өзi күлдiргi. Абайды еркелетiп те қоятын кезi бар-ды. Қазiргi осы жиында Абайдың оңаша кездесудi iздейтiн жалғыз ыңғайлы көрер адамы осы. Бiрақ оның шыны ма, иә, әдейi үлкендерге көз қыла ма, әйтеуiр, қазiр Құнанбай сөзiнен басқа бар дүниенi ұмытқан. Сонымен бiрге Абайды да былай қоя тұрған сияқты. Жиренше қабағын бiр шытып, қозғалақтап қалды. Абай ендi байқады, әкесi сөзiн аяқтап келедi екен. – Қодар сұмның қылығы сырт елдiң алдында менiң бетiме салық болса, осы елге, өз келеңе келгенде, осы отырған бәрiмiзге салық. Мынау отырған сендерге салық!- деп аз тоқтап, Сүйiндiкке қадалып отырған жалғыз көзiн ендi төрдегi Байсалға аударды. Одан өзiнiң оң жағында отырған Бөжейге қадалды. Бiрақ Бөжей мен Байсал мызғыған жоқ. Өзге отырғанның барлығы сөздiң салмағы мен түйiнiн өз арқаларынан сезгендей боп қозғалақтап, ырғалып қалысты. – Ендеше, өлiмнен ұят күштi. Ел көрмеген сұмдыққа, ел көрмеген жаза керек!– деп, Құнанбай байлауын айтты. Қайта басар түрi жоқ. Тас түйiн боп бекiнiп, түйiлiп алған көрiндi. Отырғандар осы күйдi танып қалды. Құнанбайдың бұлай беттеп алғанда, қайта оралар қайырымы жоқ, оны бәрi бiледi. Не айтысып-шарпысып кету бар. Немесе iштен қоштамаған уақытта Байсал, Бөжейдiң бiр тәсiлi: мiндет, мысалды Құнанбайдың өзiне бастатып, артын өзiне тастап кететiн әдетi бар-ды. Жан күйер жер болмағанда, олар осы соңғы мiнездi көп қолданатын. Екеуi де жарытып, тiс жарып сөйлемейтiн. Бiрақ Құнанбайдың мына сөзi үндемеске де қоймайды, үндеуге де жiбермейдi. Дел- сал еттi. Үй iшi бiрталай уақыт жым-жырт отырды. Қодарды Абай бiлмеушi едi. Оған бұл ат әуелi – " Қозы-көрпеш – баянның" Қодарын елестеттi. "Сұм" дегенiне қарағанда да, былтыр Байкөкше ақын бұның шешелерiне жырлап берген Қодардың бейнесi сияқты. "Қодар деп соған ұқсаған бiреудi әдейi сол атпен айтып отыр ма" деп ойлады. Жым-жырт жиынның iшiнен алдымен сөйлеген – майысқақ Қаратай. Ол: – Сұмдық екенi рас. Ұлы-қызыңның басына бермесiн. Шын болғанда, кәпiр қауымында кететiн iс қой бұл, – деп, "Қодардың айыбы шын ба, бекер ме?" деген өз ойларындағы күдiкке ептеп қана бiр соғып, қиялап салды. Қодардың бұл жиындағы аталасы – Сүйiндiк. Құнанбай бағанадан зiл салғанда, әдейi соған шұқшиған. Оны да жұрттың бәрi бiлiп отыр. Қодар қылығының орайын алдымен өз туысына "айыпты", "сорақы" дегiзiп өз аузынан айтқызып алу Құнанбайға да керек. Ал Сүйiндiк сол сөздi оп-оңай, бiр айналмай айтып салса ертеңгi тауқымет бұнда. Және алдымен Қодардың сол Құнанбай айтқандай айыптылығына да көзi жеткен емес. Ол Қаратайдың шапшаңдығынан бiр пайда да тапқандай болды. Әсiресе, оның "шын болғанда" деген босаң тастаған жерiн ұстады да: – Осы айыбына көз жетсе, тұрғызып қойып бауыздайық. Бiрақ сол шынына жеткен жан бар ма?– дей берiп едi. Құнанбай серпiлiп, iлгерi ұмтыла түстi. – Ей, Сүйiндiк, – деп киiп кетiп ұрыса сөйледi, – албасты да қабаққа қарай басатын. Қыры жоқ, қасиетi жоқ басшы болса ыбылыс, жын иектемей нетедi. Адал десек, аман десек, жан берейiк, ақтайық, ақыретте айыбын өз мойнымызға алайық. Бiрақ, меңiң екi бiрдей жаным жоқ. Майысар болсаң, жаныңды да берерсiң. Беремiсiң, жаныңды?!– деп сарт етiп өзiне жабыса түстi. Сүйiндiк Құнанбайдың бағанадан бергi зiлiне ендi ызалана бастап едi. – Е, тастай алмай жүрген жаным жоқ! Терге демесем, жанымды ала ғой деп кепiлге келiп пе екемiн, – деп томсарып қалды. Мұның қолынан келген бар қарсылығы осы едi. Баж еткенмен, ықтап кеткен секiлдi. Құнанбай сездi де, ендi жүйемен ұтпақ боп, қуғынға салды. – Тергесең, Қодар сұмдығын аңыз қып, көпке жайып әкеткен елдi терге. Ел тұрсын, кешегi жиында бетiмiзге былш еткiзiп, жарып айтқан жатты терге. Соған да жеткен. Бар да "өтiрiк" деп соны иландырып келшi. Ел аузына қақпақ болып көршi. Бiрақ ол қолыңнан келмейдi. Ендеше, не ер бол да, ақта! Немесе илан да жазала! Тек, жарықтығым, дүмбiлезiңдi көрсетпе, былқыл-сылқылыңды аулақ әкет!– дедi. Ендi Сүйiндiк те үндей алмай қалды. Аз бөгелген соң бағанадан Құнанбайға сыр алдырмай, салқын ғана қарап отырған Байсал: – Қара деп жазалаған күнде, мұның жазасы не болмақ, – деп едi, Құнанбай: – Жазасы шариғат жолы. Шариғат не бұйырса, сол болады. Мұндай сұмдыққа қазақ айтқан жол жоқ. Кесiгiн де айтпапты, – дедi. Құнанбай бұған шейiн ашумен, зiлмен кеп, ендi осы тұста күйзелгендiк күй көрсетiп, осымен жиынның қабырғасын қайыстырғысы келген. Бәрi де тiрелiп қалды. Ат тұмсығы, бiр бiтеу, меңiреу қабырғаға тiрелген сияқты. Жалтара алмады да, үндеспедi. Аз ойлағанда Бөжей өз iшiнен "Шариғат та жөнге, шынға қарайтын шығар, ақай жоқ, ноқай жоқ, көрiнгенге бұйда бере бермес" дегендей. Бiрақ, бұл ойын айтса, Құнанбай тағы бойлап тартып кетедi. Сондықтан үндеген жоқ. Тағы да шапшаң Қаратай: – Ал, шариғат бұл Қодар қылығына не бұйырады екен?– дедi. Құнанбай бағанадан төмен отырған жорға Жұмабайды ендi ғана еске алғандай бұрыла қарады. – Мына Жұмабай қалаға барып, Ахметриза хазiреттен фатуа сұрап келдi. Жазасы дарға асу дептi. – Дарға?– деп Қаратай үркiп қалды. Бөжей Құнанбайға ажырайып, тiксiне қарап едi, аямас түсi айқын екен. – Барлық байлау осы болғаны ма? Ит те болса бауыр емес пе едi?– дегенде, Құнанбай қынжыла түсiп. – Оны бауыр дегеннiң бауыры езiлсiн! Шариғатпен шарпыспақпыз ба? Қодар емес, құтпаным болсын, қайтпаспын да, тынбаспын, - дедi. Ендi бұғалық әкететiн, бойлауық жерiне жеткен екен. Бөжей iшi мұздай отырып: – Көзiң жетсе, мейлiң бiлсiн, – дей салды да, ойдағысын iшке бүгiп қалды. Байсал үн қатпаған күйде жым-жырт. Құнанбайды ақтамаса, Бөжейдi де құптаған жоқ. Сүйiндiк те осы топтың дағдылы мiнезiне басты. – Ел де сенiкi, ел iшiндегi тентек те сенiкi. Қашқанның да, қуғанның да келетiнi өзiңсiң. Тек, не бұйырсаң да тергеп алып бұйырғайсың. Қалғанын өзiң бiл, – дедi. Бұл Бөжейдiң қабағын баққан болатын. Өзi қалай көшерiн айқын бiле алмай, "соның бiр бiлгенi шығар" деген есеппен жалт бердi. "Тергеп алып, бiлгенiңдi қыл" дегендi, аяқтап келгенде әрқайсысы да бiр-бiр қайырған-ды. Бiрақ бұл сөздерi – сүйей салды. Бағанадан бергi сөзде Құнанбаймен аралары арбасып боп, айтыспай-ақ iштей жер танысып қалған. Бөжей бiлсе, Қодар жайы – Құнанбайдың тағы бiр қыры. Осал емес, үлкен қыры болғалы тұр. Қайда беттер екен? Неге соғар екен? Не де болса, ендi салмағын Құнанбай өзi көтерiп алатын болады. Бұлар жалпылдап қостаған жоқ. Оны Құнанбай бiлетiндей болды. Түбiнде, дәл осы отырған кiсiлер осы жөнде ұстасса да қисыны бар. Сүйiндiк, Бөжей жағының ойы осы болса, Құнанбай да өз есебiн алдын ала өзi өлшеген бетпенен iшiне iрiктi. Жаңағыдан әрi жазылған жоқ. "Пәлен етем" деп кесiктi байлауын да айтпады. Осы отырған бес-алты адам дәл қазiргi күйiнде пәлен мың Тобықтының талай түйiн, шытырман жайларын осы араға жиып әкеп отырған адамдар, iштерiнде: көп қалтаға көп есептер салып кеп отырған атқамiнерлер. Құнанбай аға сұлтан болды да, өзгелерiнiң қатарынан озғындап кеттi. Онда әкiмдiк бар. Сыртқа да, ұлыққа да жақындық бедел бар. Әрi қолы ұзын, малды. Сөзге жүйрiк, мiнезбенен iске де алғыр. Осының бәрi өз ортасын бойымен басып жыға беруге себеп болатын. Бiрақ Құнанбайдың мықты жерi Тобықты iшi болса, әлсiз жерi де осы Тобықтының iшiнде. "Құс қанатымен ұшып, құйрығымен қонады". Сол қанаты мен құйрығы ел iшiнде өзi тұстас ру басылар. Осы Байсал, Бөжейлер. Осылар соңғы бiр жыл бойында бұрынғыдай ашық жарқын емес. Iщтей Құнанбаймен аңдысып қалған сияқты. Оны Құнанбай бiледi. Бiрақ, осындай қып қосарына iлестiрсе болғаны. Түбi, бәрiнiң де бағатын таразысы – ел. Сол елдiң алдында байлауды, Құнанбаймен бiрге байласқан осылар болған соң жеттi. Күйсе, Құнанбаймен бiрге күйедi. Ал, iшiнде не жатыр, оны бiлмейдi. Олай болса, Құнанбайдың да сырты, бұлардың iшiн бiлмеген, елемеген кiсi тәрiздi болатын. Тобықты көп рулы көп ел болғанымен барлық үлкен шеңберiнiң таразысы осы отырған бес-алты адамның руларымен өлшенедi. Әсiресе, ру басы осы адамдардың өздерiмен салмақталады. Бөжей – қалың Жiгiтектiң адамы. Бұрын орталарынан Кеңгiрбайдың терiс азу, мықты биi шыққан ел. Бертiнде, ұрыншақ, қолшыл болып және барымташы жортуылшы жiгiтi көп шықты. Шетiнен сөзуар Жiгiтек. Байсал да сондай мол ру Көтiбақтың тұрғысы. "Тоқпақ жалды торы" деп атағанда үйiрi қалың айғырдай, көптiгiнен атанған. Бұл, әсiресе, мал көбейтiп, жердi мол қамтуға тырысатын, көптiгiне сенiп, анау-мынаудан онша қысылып, қымтырыла қоймайтын ауылдар. Сүйiндiк осы ағайынды елдер iшiнде ең азы Бөкеншiнiң кiсiсi. Мал, дүниеге шағыны да осылар. Бөкеншiнiң кiрмелеу туысы - Борсақ. Жаңағы бұлар сөз қылған Қодар – сол Борсақ болатын. Құнанбай болса – Ырғызбай руынан. Бұл, бас жағына келгенде Жiгiтектен де, Көтiбақтан да аз. Бiрақ, әрi малды, әрi көптен берi Тобықтыны билеп-төстеп келе жатқан ауылдар. Туыс жағын алғанда, Бөжей мен Сүйiндiктен көрi, Құнанбайға Байсал жақын. Сойыл соғарға келгенде, қолға, санға келгенде Құнанбайдың мықтап сүйенетiнi сол Байсал елi – Көтiбақ. Оны әлi күнге өз ырқынан шығарған емес. Қаратай болса, бұлардың барлығына алыстау. Ара ағайын тәрiздi Көкше деген рудың атқамiнерi. Аз да болса, пысық және шөре-шөреде жүргендiктен бiр мүшеден қалмай iлесiп отыратын. Осы отырған ру басылардың мiнезi, артта жүрген үлкендi-кiшiлi атқамiнер, ақсақал, қарасақалының бәрiне де мiнез, тәсiл бола жүредi. Құнанбай қасындағы қой көздеу, сұлуша Майбасар старшын болды да, өз достарынан да, Құнанбайдың жақындарынан да ажырай бастады. Қазiр, Құнанбай алдында, жастан бергi дағдысы бойынша үндемей отырғанмен, бұл ерен бүлiк, сотқар адам. Құнанбайдың ұлықтығына бақ масы. Болған Ырғызбайдың басы осы. Бүгiн Бөжейлердiң, Құнанбаймен iштей суысуына себепшi болған да осы Майбасар. Бұдан екi ай бұрын зықысы әбден шыққан ел Бөжейдi салып, Құнанбайдан:"Майбасарды орнынан түсiр" деп тiлеп едi. Құнанбай Майбасар мiнезiн бiлсе де түсiрмедi. Ол өзiнiң қара күшi, зiлi сияқты болатын осындай бiр Майбасардың жүруiн мақұл көрдi. Үлкен бiр есебi. "Анау жұртты шақар айғырдай мойын салып қуып ықтырған уақытта, ел арыз айта өзiме келедi, өз бауырыма қайырып беріп отырады» деп топшылаған. Қодар жайындағы сөздердің артын Құнанбай ашып шешкен жоқ. Аналардың емеурінін есітті де, қалғанын үндемей бітірді. Аздан соң сөзді басқа жаққа көшіріп, осы көктемде мал тойыны қандай, шөп шығымы қандай, көшi-қонның мезгiлi қандай болатынын айта бастады. Биыл да, бұл отырған барлығының кеңесi Шыңғыс сыртындағы Бақанас, Байқошқарға шейiн көшiп барыспақ. Ол, Керей қонысы болса, сол Керейге мiнбелей барып қонып, екi өзендi тағы да жылдағыдай баурай бермек болысты. Тобықтының осы жуандары малы аз ғана Керейден сол екi өзендi, жылма-жыл қона жүрiп, тартып алмақ ниетте болатын. Бұл әңгiмелерге келгенде барлық бағанағы томсарған жиын шешiлiп, жазыла сөйледi. Осы кезде Жиренше Абайға ым қақты да, тысқа шығып кеттi. Абай, Қодардың қылмысы не, өзi кiм екенiн бiлмеген қалпында болатын. Ол жалғыз-ақ "дарға асу" деген жерде, iшiнен бiр түрлi тiксiнiп қалды. Әкесiне сене алмай, сескене қарап,"соны iстейдi- ау" деп бiр ойлады. Бiрақ байқап, болжап көрсе, дар деген қырда, бұл елде әсте болмаған нәрсе. Естiп көрген де емес. Ол мұның түсiнiгiнде, Һарон-Рашит Халифа заманында, әлдеқайдағы Бағдат, Мысыр, Ғазнада ғана болатын жаза сияқтанады. Сондықтан, "дарға асу" деп жай айтылған болар. Ол болмас, болмайды!"- деп байлаған едi. Сонымен бiрге, әкесi Жұмабай жайын айтқанда да, Абай қайран болды. Қала мен жолда талай күн бiрге болған уақытта бiрде-бiр сездiрсешi! "Фатуа", "дарға асу" деген үкiмдердi жасырып алып келе жатып Абаймен жарысады. Қалжыңдайды, ойнайды. Ендi түк көрмегендей, үндемей отырған түрi де мынау. Бүгiн күн ұзын Абаймен құрбысындай жарысып келгеннiң де бiрде-бiр белгiсi жоқ. Соған қарап Абай үлкендердiң осындай iшi қатпарлы, қиын жататынын ойлады. "Үлкен болсам, осылардың мiнезiн әрдайым бiлiп, танып тұратын болсам" деп, сол үлкендiкке тағы да бiр қызыққан, асыққан едi. Абай үлкен болуға тегi көп асығатын, қызығатын. Ендi есiне түстi. Жұмабай қалада бұған түсiнiксiз бiраз мiнездер iстеген. " хазiретке сыйға апарам, Құнанбай жiбердi " деп, қысырдың бiр семiз қара көк құнан шығарын жетектеп жүрген-дi. Абайдың молдасы және мешiттiң имамы Ахметризаның үйiн сұрап алып, артынан Абайға "молданың үйiне ертiп жүр" деп, бұны бiрге де ала барған. Екеуi асау көк құнанды жетектеп бара жатқанда, бiр төбелесқой, тентек Сағит деген баланың бұларға iстеген қырсығын да есiне алды. Қазiр нығызсып отырған Жұмабайға қарап, жымиып күлiп қойды. Бұлар қақпасының жанынан өте бергенде Сағит терезеден көре сала жүгiрiп шығып, тас лақтырып, айғай салған. Асау құнанның үркетiнiн көрiп алған соң, онан да жаман құтырып едi. Қақпаға қайта жүгiрiп кiрiп шыбық алып шығып, бұғып келiп асау құнанды шаптан да түртiп қалған. Сонда көк құнан ышқына шапшып, безе жөнелгенде Жұмабай айырылмаймын деп тырысып көрiп едi, тай сүйреп, дедектетiп әкетiп, Жұмабайдың аяғы тарп-тарп етiп қаздаңдап, тымағы, тақиясы да ұшып түсiп қалған-ды. Басының жалтыры да көрiнiп, Абай ерiксiз күлген-дi. Асау тоқтамаған соң, шылбырды белiне орап алған Жұмабай, шалқайып табандап тартып, көше бойының құмын боратып, тағы да рәсуа болған. Бұл тұста Сағитқа қосылып Абайдың да iшек-сiлесi қатып едi. Жұмабай көк құнанды зорға тоқтатып алған соң, Абай Сағитты маңайлатпай қуып жiберiп, сол бәледен Жұмабайды да, құнанды да өзi құтқарып шыққан. Бұлар хазiреттiң қорасына кiрiп, асау құнанды ат қораға байлағанда, хазiрет өзi көрiп сыйлық екенiн iшi бiлiп, үн қатпаған болатын. Кейiн үйге кiргенде, Жұмабай Құнанбайдан сәлем айтты да: - Мына баласына - өзiңiздiң шәкiртiңiзге фатихасын сұра деп едi, – деген. Хазiрет: – Бәрәкалла, бәрәкалла... Бирахматика я архамәррахимин, – деп отырып, Абайға қол жайып бата берген-дi. Содан әрi хазiретпен не деп жауаптасудың бабын таба алмаған және тiптi шүлдiреген, кiтапшылаған тiлiн ұға алмаған Жұмабай тағы бiр ойдағы әңгiмесiн тұпа- тура, қолма-қол бастап едi. Онысы Құнанбайдың айтқан сәлемi екен. Сұрап кел деген бiр үлкен сөзi екен. Осы жөндерiн айтты да, Жұмабай Абайға бiр хазiретке бiр қарап: - Бiрақ ол жайын оңаша, құпия сөйлес деп едi. Балам, сен...– деп Абайға оқтала бергенде, хазiрет те сезiп, Абайға: – Ибраhим, сiз хазiр мәдрәсәгә қайтыңыз, балам. Бәс ауылға қайтмас бұрын мюңға кiрiп, фатихамны алып кетiңiз, – дедi. Абай шығып кеткен. "Соқалап отырып, ойдағысын жеткiзiп, жаңағы фатуаны сонда алып шыққан екен-ау, бұл" деп ойлады. Өзiн керек еткен сөз бен шырайды көрмеген соң, ендi Абай да Жиренше кеткеннен кейiн бiраздан соң ақырын сусып, тысқа шықты. Бұл уақытта Жиренше соңғы атқа шiдер салып, отқа жiберiп жатыр екен. Есiк ашылған жерден Абайды көрдi де, ақырын дауыспен: – Абай, берi кел, мұнда кел...– дедi. Абай бұған жетер-жетпестен: – Өй, Жиренше, жаңағы осы Қодар кiм? О не қылған? Айтшы, – дедi. – Қодар – жақыны жоқ, жалғыз үйлi бiр Борсақ. Ол қайда? – Е, ол мына Шыңғыстың ет бөктерiнде, Бөкеншi асуының бауырында. – Ал, ол не қылған? – Сол биыл қыстыгүнi жалғыз баласы өлгеннен кейiн, келiнiмен жақын бопты дейдi. Ана кiсiлердiң сұмдық деп отырғаны сол. – Жақын? Қалайша? – Не қалайшасы бар? Шөккен дейдi. – Не дейсiң? – Е, сығыр, шөккендi бiлмеушiмең? Бура мен iңгенше? Бiлесiң?– деп Жиренше өте бiр тұрпайы қозғалыстар жасады. Ол үлкендер арасынан әбден iшi пысып шығып, ендi салқын далада азырақ ойнақы күйге кеп тұр едi. Абайды күлдiрмек болатын. Бiрақ Абай күлер емес. Көңiлiнде қатты қобалжу бар. – Сол рас па екен?– деп, Абай қадала сұрады. – Бәсе, сол анық-танығы мәлiм емес. Бiрақ ел өсек қып әкетiптi. Сүйiндiктiң, жаңағы, анығын бiлейiк деуi сол ғой, – деп Жиренше салмақты болып сөйлеп едi. – Ендеше, бекер жала-дағы? – Тiптi солай десетiндер де көп. Бiрақ әнеугүнi Құнекең мына Сыбан iшiне топқа барса, сонда Солтабай төре осыны бетiне салық қыпты. Мына кiсi төреге насыбайды тастасаңшы дегенде, анау: "мен насыбайымды тастайын, бiрақ, Шыңғыстың бөктерiндегi шашты сайтаныңды сен де тыйсаңшы!" деп бетiнен алыпты дейдi. Соған намысы келiп, Құнекеңнiң қатуланып отырғаны әлгi ғой, – дедi. Абай әкесiнiң жаңағы "дарға асу" деген жердегi аяздай суық пiшiнiн еске алды. Үндемей бiраз тұрып, қабағын шытып, қатты күрсiндi де, айналып жүрiп кеттi. Күрсiнуi ауру дененiң қиналған ыңқылына ұқсағандай болды. Шешесiнiң үйiне қарай беттедi. Жиренше басқа да бiрдеңелер сөйлеспек боп, бөгемек едi, қайрылған да, үндеген де жоқ. Кете бердi. 