Келiнi жаңа ысытып әкелген, құрт қосқан қонақ көженi анда-санда бiр ұрттап отырып, Қодар: – Қарағым Қамқа, бүгiн күн жұма ғой осы?– дедi. – Жұма, бейiт басына барып, құран оқып қайтайықшы, – дедi де, Қамқа күрсiнiп алып:– Құданың құдiретi, бүгiн түсiме балаңыз бiртүрлi боп кiрдi, – дедi. – Пәке паруардигар! Паруардигар!- деп, мол келген батыр кеудесiн қақ жарған шердi Қодар да шығарды. "Түс шiркiн жұбаныш па, тәңiр-ай "! Бүгiн өз түсiне де Құтжаны – жалғызы кiрген едi. Бiрақ Қамқа түстi кәдiмгiдей медеу көредi. Айтсын. Бала көңiлi тым құрса, сонысымен уанған болсын. Тыңдайды. – Осы дәл өңiмдей, үйдiң сыртына кеп аттан түсiп, асығып, жайраңдап кiрiп келдi. Келдi де:"әкем екеуiң жылай бересiң. Зарлай бересiң. Менi шын өлдi деймiсiңдер? Ал, мен, мiне келдiм. Тiптi өлгем жоқ. Қойшы, Қамқа! Қабағыңды ашшы!" деп, осы бiртүрлi сай-сүйегiмдi босатты!- дедi. Осы кезде Қамқаның да, Қодардың да көздерiнен үнсiз жастар бiртiн-бiртiн сорағытып ағып отыр едi. Жым-жырт үйде Қамқаның құлағына тыс жақтан бiр ызың естiлдi. Қазiргiдей таңертеңгi уақытта, мұның құлағына осымен бiрнеше рет, бiр ызың естiледi де тұрады. Қаны қашып, аппақ сұр болған бетiн төр жаққа, атасы жаққа бұрып, қадала тыңдады. Екi көзi жасқа толып, қызарып тұр. Аш бетiнде көк тамырлары бiлiнедi. – Шыңғыстың бөктер желi ғой, қарағым. – Ызыңы несi? – Қораның төбесi ашылып қалыпты. Оның да тозығы жеткен емес пе? Тесiктерден сорайып шығып тұрған ескi қамыстар бар. Сол құрғыр, жел соқса ызың салады ғой, - дедi. Аздан соң екеуi де тысқа шықты. Тозығы жетiп қалған жалғыз қоңыр үй, жапа- жалғыз кiшкене, ескi шым қораға ықтап тұрғандай. Маңайда басқа не қыстау, не бiрде-бiр киiз үй де, тiрi жан да жоқ. Көшерлiк өз көлiгi жоқ болған соң, Қодар ешкiмнен көлiк те сұрамаған, қыстаудан да iрге аударып жылжымаған. Бұрын баласы:"Жатақ боп жатамыз ба?" деп көлiк әкеп, көп ел ойға көшсе - ойға, қырға көшсе – қырға iлесе беретiн. Мал тойыны, шаруа есебi дейтiн емес. Әйтеуiр құр жас болған соң дүрмектен қалмау сияқты. Онда Қодар өзi де, "тым құрыса, аққа тәуiр болармыз, бiреуден там-тұм сауын сауармыз" деп, елге ергенге қарсы болмаушы едi. Ал, биыл ағайын өзi бiлмесе, балам өлiп едi деп, ендi жатқа телмiргендей көлiк сұрап жүрудi лайық көрмедi. Қамқа да, өзi де Құтжанның жас қабiрiн құлазытып, жалғыз тастап, " жайлау бар едi, сайран бер едi " деп кеткiсi келмедi. Күндiз-түнi егiлген жаспен еңiреген зарлылар арысын тастап кетерлiк дәрмен де таба алмас едi. Бұларда мал дейтiн мал да шағын. Азын-аулақ болса, осы қыстау маңын қысы-жазы жесе де, бөктер шөбiнiң тұмсығын сындыра алмайды. Жалғыз үйдiң қолындағы бары: жиырма-отыздай ешкi, лақ, қой – тұяқ пен бiр бұзаулы сиыр, екi торпақ болатын. Осы малды бағарлық, бұт артары бiр ғана қоңыр ат. Құтжанның қоңыр аты. Баласы өлген соң Қодар қыстыгүнi, осы ел iшiнде кiрме боп, әркiмде жалда жүретiн бiр шал жиенi Жәмпейiстi өз қолына алып едi. Жәмпейiсте қатын да, бала да, баспана да жоқ. Өмiрi шыр бiтпеген сорлы едi. "Екi жарты бiр бүтiн болайық. Кiмге сенемiз? Иық сүйесiп күн көрейiк " деп, Құтжанға құран оқи келгенде, Қодар Жәмпейiске зарын шақты да, қолына ұстап қалды. Қазiр қоңыр атпен бар қара-құраны қосып жайып жүрген сол Жәмпейiс. Малда алаңы жоқ. Үйде де мiнбелеп тұрған шаруа жоқ. Сондықтан, өмiр мен уақыт бүгiлдiрген бiр кәрi, дерт пен зар бүгiлдiрген бiр сорлы боп, екi шерлi баяу басып, бейiт басына қарай аяңдады. Жарқыраған май күнi бiртүрлi боп нұрланып, тамылжып тұр. Аспанда ұсақ қана ақ мамық бұлттар қалқиды. Айналадағы жазық пен төбешiктiң бәрi де ал қара көк. Аласа, тықыр, бiрақ тығыз бетегемен жайнаған, қызғалдақ, жауқазын, сарғалдақ, бәйшешек дегендер қызыл, сары, көкшiл түстермен құлпырып жайнайды. Гулеп ұшқан көбелектей көп бояулы, неше алуан. Бөктер желi таңертең әрдайым Шыңғыс аса соғатын қоңыр салқын күйiнде. Қазiрде де күн қызуын жеңiлдетiп, майда қоңыр лептей үрiп тұр. Бiрақ, бұл жарастық, бұл жастық кiмдер үшiн? Әлдекiмнiң рақаты, әлдекiмдердiң қызығы, сайраны үшiн болар. Жалғыз-ақ, мынау екi қаралылар үшiн ол жоққа тән. Бұлардың алдында, кiшкене көк төмпешiк үстiнде, құбыла жақтағы серек тасы шошайған жалғыз бас бейiт қана тұр. Көздерi де, көңiлдерi де сонда. Дүниенiң көктемi Құтжанның былтыр ғана осындай кезде, күлiп жайнап жүрген аман шағын, сау шағын еске түсiредi. Еске түсiредi де, тағы да толқып келген құсамен басады. Жүрек басынан запыран, зәр төгiлгендей болады. Қодар батыр денелi, алпысқа жаңа кiрген, бурыл қарт едi. Жалғыздық пен осы қаралылық иықтан баспаса, өмiрдiң мұны мойытар өзге күшi жоқтай. Ол жасында найзагер батыр болған. Осы жасына шейiн өз қасиетiн жоятын жаман аттан да аулақ. Жуан кiм, көп кiм, бақ масы. Есер кiм? Ешбiрiн де ол бiлмейтiн. Өз өмiрi, өз үй- iшiмен, өз айранын iшiп күн кешетiн. Үйден шығып, әлдебiр сөзге, сыпсыңға да араласпаушы едi. Сондықтан алысты қойып, ағайын iшiнде де бұны бiлетiн жан аз. Өзi де азғана Борсақтан, Бөкеншiден басқа жұртты танымайтын. Соңғы алты ай iшiнде, барлық жалын атқан қайғысы - жалғыз баласы Құтжан жайы. Ендiгi үмiт не? Құлазыған қу өмiрде тiрек не? Ойланғанмен тапқан емес. Таппасын бiлген соң, соңғы кезде оны ойламайтын да. Жалғыз жан күйерi мынау қайғыдан сөнiп бара жатқан, санадан солған бейшара келiн. Оның алды немене? Не болады? Бұны шешуге тоналып қалған көңiлi баспайды. Батылы бармайды. Бөтен боп кете ме деп ойлай бастаса, Құтжаны бiр өлген емес, екi өлгендей көрiнедi. Келiнi Қамқа мен Құтжан арасының тәттiлiгi өзгеше едi. Бұл бейшара жетiм қыз екен. Құтжан сонау алыстағы Сыбан iшiндегi нағашыларын iздеп барып, содан алып қашып келген. Бұнда да артына оралар, ие шығар туыс жоқ. Сондықтан ба, әйтеуiр Қамқа Құтжан мен осы үйдiң тiлеуiне бар ынтасымен құлаған едi. Қодар соны танып, Қамқаны дәл өз iщiнен шыққан Құтжаннан бiрде-бiр кем сүйген емес. Оның да, бұның да тең ортақ әкесi болды. Бiртоға, кесек мiнезi бойынша осы көңiлiн өле-өлгенше сақтаумен, көрге бiрге әкетемiн деп сенушi едi. Бiрталай күн болды, Жәмпейiс тауда, көршi ауылдардың қойшыларымен кездесiп, сондағы естiген сөзiнен бiрдеменi бықсытып айта бастағанда, Қодар толық түсiнбей, түсiнгенiне ыза боп, түсiнгiсi келмей тойтарып тастаған, айтқызбаған. Естiген сөздерiне қарағанда, басы аман өсекшi-ағайын тек отыра ма? Соның шырғасы ғой: – Бұл Қодар неге қыстаудан шықпай, iнге кiргендей жатып алды?- деседi дейдi. Тағы бiр кезде: – Осы Қодардың келiнi ненi үмiт қылып отыр? Не ойлаған ойы бар?- деп сұрастырады дейдi. Осындайға келгенде, Қодар мұндай жыбырдың iшкi зәрiн, суығын сезгендей болған. Оның өз топшылауы бойынша, бұндайдың арты жесiр қатынға әмеңгер iздеу. Мал шығармай бiреудiң үйiне тегiн қатын кiргiзiп беру. Қодар малына ие болатын мұрагердi iздеу, соны табу. Бұндай жай, өтiрiк ағайын болмыс, жан күйер атқамiнер қулардың құлшына кiрiсетiн сыпсыңы. Қодар елге жоламай, елдiң келуiн де тiлемей қойғанда, әсiресе, осындайдан қорқатын. "Тым құрмаса, баламның жыл уақыты жетсiн" деп, оның ар жағын тiптi ойламай, жауып қоюға тырысатын. Ендi мiне, өмiр аязының алдыңғы лебi болып, Жәмпейiс арқылы, қойшылар арқылы келiп жатқан сұм салқын сол ғой деп ұққан-ды. Қодар қиналып, қатуланған соң Жәмпейiс өз естiгенiн тегiс айтқан жоқ. Және айтам десе де, өзi сөз бiлмейтiн, сөзiн кiсiге ұғымды қып айта алмайтын аса бiр орашолақ адам едi. Сонысынан тағы жасқанып, Қодарды қинамайын деп қойған-ды. Бiрақ бiр күнi далада бiр кәрi қойшы бұған сұмдық айтты. – Қодар келiнiмен жақын дейдi. Сен не бiлдiң?– деген-дi. Бұған Жәмпейiс жаман түршiгiп: – Оңбай кетейiн, естiген сұмдығым емес. Тарт. Тарт, кәпiр, мына сөзiңдi, тарт!– деген. Ақтағаны ма? Жоқ, жай шошығаны ма? Бiлiп болмайды. Бiрақ жаңағы сөздi бастаған кәрi қойшы өзi де сұмдықтың адамы емес-тi. Өз iшiнен:" мына бақыр бiлсе, бүйтпес едi. Тегi, не аналар аман да, не мынау түк бiлiп сезбеген ғой " – деп ойлаған. Кейiн де осы көршi қойшы Әйтiмбет Қодарға анда-санда қатнасатын кедей- кепшiктен жағалатып, сұрау салып, жаңағы жаладан Қодарды аман деп ұйғарды. Бiрақ жақындағы жарлы-жақыбай солай дегенмен, осы өсектi қайта-қайта шығара берiп, көпке жайып кеткен бiр "көз" тағы бар. Не қылса да Әйтiмбет Жәмпейiстен алғаш сұраған кезден бастап, осы жала Қодарға оралып соға беретiн бiтпес жала болды. Қодарда соңғы күндерде Құтжан дертiнен бөлек өзгеше бiр ыза бар. Оның себебi, осыдан үш күн бұрын Сүйiндiк бiр кiсi жiберiптi. Оңаша алып сөйлескен Бектен деген бiр сөзуар көсе бұған әрненi шарлап кеп: – Ел аузына кiм қақпақ болады? Қан көтерiп әкетiптi. Жаны ашыған жақсы да сол өсектi басам десе, баса алмапты, – деп, Сүйiндiктi атап, оны бiр мақтап қойған. Содан тағы бiраз орағытып кеп: – Жаман айтады. Сенi мен мына келiнiңдi жаман атқа тағады!- деп былш еткiзгенде, Қодар: – Өй, жаным, не шатып отырсың?– деп, Бектен көсенi таптап тастардай болады. Анау бiрақ безбүйрек қайтпас екен. – Сол сөзге иланып алған Құнанбай, саған қатты жаза бұйыратын түрi бар. Сүйiндiк өз бауырын қисын ба? Саған менi әдейi жiберiп отыр. Сөз айқындап ашылғанша тая тұрсын, бiр жерге жалтара тұрсын дейдi, – деп келген. Қодар ыза мен қорлықтан өлердей боп булығып, орнынан атып тұрып: – Уа, кет, жоғал! Құдайдың кәрiн көрiп болған Қодар Құнанбайдың кәрiнен қорқар деп пе ең? Жоғал әрман!- деп айдап жiберген. Осы сөз бүгiн де Қодарды ызаменен қайнатады. Бiрақ Қамқамен бұл жайды сөз қылуды ойлаған емес. Өзiнiң әкелiк жүрегi өзiне мәлiм. Балалық жақындығы Қамқаның да өзiне мәлiм – берiк. Сол қайғы үстiнде, күндегi бiр-бiрiне мұң айту, күрсiне отырып зарларын шағу, екеуiн әбден келiн мен ата халiнен кетiрiп, ортақ қайғыдағы ене менен келiндей, немесе әке мен баладай жақындатқан. Адам мен адам боп танысып, табысқан- ды. Бiрақ өзге көп жайды екеуi де iрiкпей, бүкпей ашық сөйлессе де жаңағы сұмдықты, жарылмаған уыздай, сорлы шерлi баласына айтуға, бiр беткей Қодардың батылы да бармас едi. Екеуi ақырын аяңдап бейiт басына келдi. Қодар құран оқи бiлмейдi. Қамқа да оқыған емес. Бiрақ екеуi де өздi-өзi iшiнен Құтжанға тiлеуiн, зар болғанын, арманда қалдырғанын айтады. Әрқашан жан күйер жақын қабiрiне ыстық-ыстық жастар төгедi. Қайта-қайта бас қояды. Үндемей иiндерi тиiсiп, көздерiн алмай, ұзақ-ұзақ отырысады. Бұл қабiрдiң әр тасы екеуiне санаулы. Әлдеқалай жел ұшырып түсiрген шөп-шалам болса, оны алып тастап, немесе, топырағының ойсыраған, қопсыған жерi болса, соны қайтадан түзеп оңдай отырысады. Тағы да бiрталай уақыт отырып қалып едi. Бiр кезде бұлардың сырт жағынан дүрсiлдетiп келiп қалған бiрнеше аттының дабыры естiлдi. Қодар да, Қамқа да бұрылған жоқ. Аттылар мiнбелеп кеп түсiп жатты. Бұлар бес кiсi екен. Бастығы Майбасардың қара сақал атшабары – Қамысбай қалғанының екеуi Бөкеншi, екеуi Борсақ. Қамысбай аттан түсе бере: – Көрдiң бе, жәдiгөйдi!- деп күңк еттi. Қодар мен Қамқаны бұл күйде көремiз деген жоқ едi. Мынадай сарылып отырған қайғыны көргенде, өзге болса жүрегi шайылар едi. Қасындағылар аттан түсуден де iркiлгендей болатын. Бiрақ, Қамысбай "шаш ал десе, бас алатын", Майбасардың өзiнен асқан бүлiк, бұзақы, қан құйлының өзi. – Түсiңдер!– деп бұйырды да, бәрiн аттан түсiрдi. Борсақтың да оны қостайтын бiреуi табылды. Ол Жексен дейтiн даукес шалдың iнiсi – Жетпiс едi. – Көрден бас бұрмауын, көрде басы қалғырдың!- дедi Жетпiс те. Қодар мыналардың әдейi келген жайын байқап бұрылды да, сабырлы суық жүзбен: – Нелерiң бар, жандарым?– деп едi. Қамысбай тепсiнiп кеп: – Немiз болушы едi? Сендердi ұлық шақыртып жатыр. Мына Қарашоқыда елдiң игi жақсысы жиналып отыр, тосып отыр!– дедi. – Жақсың кiм? Ұлығың кiм өзi? – Ұлығым – старшын Майбасар, бастығы – Құнанбай. Мына келiнiңмен екеуiңдi жауапқа шақыртады. Тұр, жүрiңдер! – Сандалып жүрмiсiң? Не ақың бар? – Не дейсiң? Әкiм шақырса, ақың не деймiсiң? – Құдай жүзiн көрмегiр, мынау кiм өзi әкiреңдеген!– деп Қамқа қаны қайнап, қатты ашуланды. Құдай жүзiн көрмейтiн сендерсiң қос қара бет! Сенсiң, шашты сайтан!– деп, Қамысбай бастырмалатып, қамшы үйiре бастады. Жүр, ал! Алып жүр! Мiнгiз ана атқа екеуiн де?– деп, қастарындағы жiгiттерге бұйрық еттi. Төрт жiгiт әуелi Қодарға қарай ұмтылды. Қодар: – А, құрыған құдай, нең бар едi?– дей берiп, қасына бұрын барған екi жiгiттi қойып- қойып жiбергенде, бiреуi мұрнын басып ұшып түстi. Бiрақ сүйткенше болмай, қалған төртеуi жабыса кетiп, даяр шылбырмен қолын сыртына қайырып, байлап алды. Қамқаны да сүйретiп отырып, аттың жанына алып кеп, Қамысбайдың алдына мiнгiздi. Қодардың артына Жетпiс мiндi. Ол да еңгезердей мықты жiгiт. Жалма-жан аттарына тегiс мiне сап, күншығыс жақтағы Қарашоқыны беттеп, тұмсық аса шаба жөнелiстi. "Шабар қылыш, атар оқ, бұлармен сөйлесер сөз де жоқ. Не де болса ұлығымен бiр тiлдесермiн" деп ойлап едi Қодар. Өзiмен аталас болса да, жол бойы артындағы Жетпiспен де бiр ауыз тiл қатқан жоқ. Шынында Қодар мен Қамқаның осы сорына себепкер болған да дәл осы Жетпiс пен соның ағасы даукес, бәлеқор Жексен. Олар Қодардың ең малды ағайыны болатын. Басында Құтжан өлген соң, осы көктемде жұрт Жексендi кiнәлай бастады. Қодар аталас жақыны едi. Әрi кедей, әрi жалғыз, жетiм-жесiр боп қалды. Соған қолы ұзын Жексен қарайласса нетушi едi? "Көшерге көлiк бермей, бiр қораға жалғыз тастап кеттi" деп кiнәлаған-ды. Осы сөздi бiр емес, екi емес есiте берген Жексен, ең әуелi өзiнiң болыспауына сылтау етем деп: – Сол құрғырдан көңiлiм тiксiнiп жүр, болыспайын демеймiн, бiрақ, шошып қалдым, – деп, Бөкеншi – Борсақтың жиынында ең алғаш бәле сөздiң басын бiр шығарған. Артынан Сүйiндiк осы сөздiң мәнiсiн сұрағанда: – Келiнiмен жақын екен ол кәпiр. Маған не қыл дейсiң? Қасыма алып жүрсем, ертең бетiме түкiрмеймiсiң?– деп ақталған-ды. Алғашқы бiр дақпыртты осымен жұртқа жайып жiбергеннiң бiрi, ендi Сүйiндiк те болды. Бiрақ басында өздерi жайып жiберiп, кейiн осы өсек, ерiккен қызыл ауыздың. Бәрiн кернеп кеткен уақытта, Сүйiндiк тағы бiр келiп Жексеннен ендi анық дерегiн сұраған. Жексен қыстыгүнi – Құтжанның жетiсi болған күнi, Қодар айтқан бiр сөздi дәлел қылды. Қодар қайғыдан сандалып, жаны күйiп отырып: – Маңымда тұлдыр жоқ. Құдай маған қылды ғой. Кәпiр өтсем де ендi кәрiнен аянарым жоқ. Құдай маған қылса, менiң құдайға қыларым сол...– деген. Осыны Жексен өз бетiмен топшылап, "бұл құдайға не қылады?" деп жүрiп-жүрiп кеп, ақыры:" мұнысы келiнi болды!" деп байлаған-ды. Содан берi өсектi таратуына тағы бiр себеп: Қодарда бiраз жер бар. Мұның қыстауына ең жақын, жерлес адам сол. Әйтеуiр жайы бiткен неме ғой. Елден қудырып жiберiп, жерiн де басайын!– деген арғы түкпiрде жатқан есебi едi. Осыдан ұшқындаған сөз Құнанбайға жетiп, одан Сыбанның жиынында Солтабай Тобықтыны мазақ етiп сөйлептi" дегеннен берi қарай, Сүйiндiк бәленiң ұлғаятынын бiлiп, Жексеннен қайта кеп сұрастырған. Жалғыз Жексен емес, маңайдан да сұрау салды. Көршi ағайын, бастығы Әйтiмбет қойшы боп, өз еркiмен осының анығына жетудi ойлады. Сөз бақпаған. Момын ағайынның бәрi де Қодарды қараламады. Қайғы шеккен, дерттi күйiн ғана айтушы едi. Бiрақ Жексен мен мына Жетпiс болса, сол қайғының өзiн де: – Әдейi iстеп жүрген сырты. Сүйтпей қоя ма? Бәленi түн жамыла бастайды ғой, – дескен-дi. Өзi анығын бiлмеген және ол анық болса, осыны сылтау қып Құнанбай Борсақ, Бөкеншiге бiр нұқсан келтiредi. Деп есептеген Сүйiндiк, сырт кiсiмен сөйлескенде: – Осы сөз бекер болар,– деген. Құнанбай алдында да соны нық ұстармын деп едi. Бiрақ Құнанбай ырық бермедi. . Оның үстiне, жақында Қодарға өзi әдейiлеп жiберген Бектен көсе жолшыбай Жексен аулына соғып, тiптi бүлдiрiп қайтты. – Қодар: "Құдай да, Құнанбай да керек емес. Не қылсам өз еркiм, менде не ақыларың бар?"– деп қуып шықты. "Құдай маған, қылса, мен құдайға қылдым"– дегенi дәл сол бәленiң өзi болды!– деп ентелетiп, төндiрiп келген-дi. Құнанбай жағынан ықтап қайтқан Сүйiндiк, көзi жетпесе де байлау еттi. Сонымен ақыры Қодар күйi кеп бұған соқты. Жолшыбай "келiнiмен тiлдестiрмеймiн" деп, Қамысбай Қодарды алдына салып, өзi әдейi оқ бойы жер артта, iркiле жүрiп келе жатыр. 