Абай әкесiмен бiрге Қарқаралыда тұрғалы көп күндер болды. Қазiрде қыс әбден түсiп, қар бекiп алған-ды. Құнанбай кiшкене қаланың тап ортасындағы, көк шатырлы, үлкен ағаш үйдi жатақ еткен. Қазағуар, қонақшыл татар саудагерiнiң үйi. Бұл қалаға аға сұлтан көп туысқанын, көп нөкерiн ертiп келген. Құнанбай пәтерiнiң маңындағы үш-төрт кварталдың әрқайсысында өздi-өз тобымен ошарылып орнап жатқан Майбасар, Жақып, Қаратай сияқты Құнанбайға тарапты кiсiлер бар. Майбасар мен Құнанбай пәтерлерiнен күндiз-түнi табылып тұратын тiлмаш, стражниктер болады. Майбасарға тиiстi атшабар Қамысбай, Жұмағұлдан басқа Құнанбайдың өз жiгiтi, өз атшабары – Қарабас та бар-ды. Бұлардан басқа, жай ерте шыққан бiр топ жiгiт-желеңi тағы бар. Құнанбай жiгiттерiнiң ажарын өзгеден басқарақ көрсететiн бiрен-саран басқа тұқымның жiгiттерi де бар. Тегiнде Құнанбай қолында Ғабитхан сияқты татардан, Ызғұтты сияқты қырғыздан, Бердiқожа сияқты қожадан келген, тiптi, шеркестен де келген жеке адамдар, немесе тұтас ауыл, топтар көп болушы едi. Жиыны отызға тартатын нөкерлер сегiз үйде жатады. Қарқаралының тап ортасы Тобықтының бiр аулындай болды. Әке қасынан ерiгейiн десе, Абай анда-санда осы үйлердi шетiнен аралап, өзiнше ермек тауып кететiн. Бүгiн де таңертеңгi шайдан соң Абай әке қасынан шығып, Майбасардың пәтерiне келе жатты. Күн шағырмақ ашық, Қарқаралы атрабындағы өлке жота жалтырап, аппақ сiреу боп жатыр. Қала желкесiндегi әсем таудың да қарағай атаулысын күпсек қар басқан. Абайға ағашты таулар, қазiрде, ақ шидемiн айналдырып киген, қыс кәрiнiң өзiндей көрiндi. Шытқыл аяз бар. Терiсiнен еске болымсыз ғана жел лебi бiлiнедi. Абай түлкi тымағының бауын байлай бастап, әжесiн есiне алды. Жүрерде:"тымағыңның бауын байлап жүр. Құлақтан тиген шаншу жаман болады. Көресiнi көрiп отырмыз ғой мiнi " деп, өзiнiң мүгедектiгiн мысал еткен. Суықтан сақтана жүрудi көп айтқан. – Сау ма екен өзi? Әрбiр аяз, әрбiр боран күнi, әсiресе, еске алатын шығар-ау!- деп, Абай Жидебайдағы үйдi тегiс есiне алды. Өзi де шешелерiн сағынған-ды. Аяғының астында шыныланған қатқыл қар сықыр-сықыр етедi. Үшкiр тұмсық жаңа қара етiгi бар едi. Саргiдiр болған қардан тайғанай бередi. Абай бұл уақытта бала сияқты емес. Жас бозбалаша киiнген. Қара мақпалмен тыстаған түлкi тымағы бар. Үлкендер пұшпақ тымақ кисе, соңғы жылдарда бозбаланың көбi осындай түлкi тымаққа ауысқан едi. Үстiнде тиiн iшiктiң сыртынан киiлген, жағасы қайырма қара барқыт қаптал шапаны бар. Құла түстi ықшам тiгiлген шапан. Аса ұзын жең емес. Кең қолтық, ұзын жең үлгiнi осы Қарқаралы қазағы ғана киедi. Олардың жағасы да Тобықты үлгiсiнен басқаша, Тобықты тымағы Қарқаралынiкiндей төрт сай емес, алты сай болатын. Абайдың кигенi сондай өз елiнiң тымағы. Белiнде кiсе белдiк емес, жасыл түстi кәрiс белбеу. Бұ да – анық бозбаланың белгiсi. Абай көше бойында салт атпен топ-тобымен өтiп жатқан ел кiсiлерiн көрiп келедi. Көпшiлiгi Құнанбайдың пәтерiне кетiп бара жатқан жандар. Күндегi машық бойынша келiп жататын атқамiнер, даугер арызшылар. Абай Майбасардың пәтерiне жеттi. Қақпадан кiре бере жабық қоралардың алдында топталып жиылып тұрған көп Тобықтыны көрдi. Бөтен кiсi жоқ. Тегiс өзiне мәлiм ағайын, туысқандары. Ылғи үлкендер екен. Орта тұста, ақ сеңсең iшiгiн желбегей жамылып, зор денелi, қызыл күрең түстi Майбасар тұр. Қасында Жақып, Төлепбердi, тағы басқа бiрнеше жас жiгiттер бар. Өзге пәтерлерде жататын Тобықтының барлығы осында. Жалы құлағынан асатын күрең құнан шығарды жiгiттер жығайын деп жүр. Абай бiледi: Қарқаралыға келгелi семiз қой, ту бие, қысырдың тайы сияқты сойыс малы бұл топқа жан-жақтан, "Құнекеңнiң сыбағасы" деген атпен күн санап келiп жататын. Майбасар бiр семiздi сойып, барлық өз тобын бiр арада сыйламақ тәрiздi. Бұл Ырғызбайлар Қарқаралыға қарай беттеген жол бойында да, мына қаланың өз iшiнде де ылғи осындай күтiм мен бап көрiп келедi. Iштерiнен осының бәрiне жеткiзiп, өзге қазақтан бұларды әрi жуан, әрi сыйлы қып жүрген Құнанбайға дән риза. Күрең құнан шығардың семiздiгi сол алғыстарын естерiне қайта салды. Бұндайдағы дағдылары бойынша "мырзаны" тағы ауызға алысты. – Осы жолғы мырзаның абыройы бөлек боп тұр-ау!_ деп бастаған Жақып едi. Аға сұлтан Құнанбайды Қарқаралы арызшыларымен бiрге осы Тобықтылар тегiс соңғы мезгiлде Құнанбай демей "мырза" деп атасатын. – Қызғанған дұшпанның iшi күйсiн! Ертең мешiт те бiтейiн деп тұр. Жұрттың тiлеуi тегiс-ақ бұрылды бiлем бiздiң мырзаға, – деп Майбасар мазатсып қойды. – Мешiттiң өзi де келiскен-ақ екен! – Бұ Қарқаралы көрмеген сәулет қой...– десiп, Бурахан, Төлепбердiлер де сүйсiне сөйлейдi. Абай Қарқаралыға келгелi "мешiт" деген сөздi әкесiнiң аузынан да және басқа атқамiнерлердiң аузынан да көп-көп есiтетiн. Әкесiнiң атақ, абыройын осындай көп аузына қатты жайып бара жатқан сол мешiт жөнi екенiн де жақсы бiледi. Құнанбай өткен жаздан берi бұл атраптағы ең бiрiншi мешiттi осы Қарқаралы қаласына өз әмiр-құдретiмен салғызып жатқан. Сол мешiт бүгiн әбден бiтпек едi. Қала iшiндегi молда, қалпе атаулы, ел iшiндегi атқамiнер қарт-қария атаулы мешiт салғызғаны үшiн Құнанбайды шынымен көп дәрiптейтiн. Құнанбайға екi күн бұрын келiп кеткен қазағуар имам, молда Хасен Саратай да: – Қарадан хан туған өзiңсiң... Мәсжiдтiң кәлам шәрифтегi бiр исмi Бәйтолла. Хұдай тәбарака уа тағаланың үйi. Оны надан қауым қараңғы сахара ортасына салған сен, иеннiң сүйген құлының бiрi боларсын. Ынша алла...– деп, көп атқамiнер, старшын, ұлықтар алдында алғыс айтып, фатиха берiп едi. Жаңағыдай бұл дүние мен ол дүниенiң берекесiн бiр-ақ берген хазiретке Құнанбай сол жиыннан қайтар шағында бiр ат, бiр түйе берiп, үйiне апартып салған. Абай өз әкесiнiң өзге атқамiнер атаулыдан мықты, қайратты екенiн сезедi. Қазiр көп- көп ойлап, көп бағып, танып көргiсi келетiнi дәл осы өз қасындағы өз әкесi. Жақын жерден, қасынан қарағалы әкесi бұған үлкен жұмбақ боп тұр. Күрең құнан шығардың таңдамалы жылы-жұмсағы ас үйге қарай әкетiлдi. Өзге үйдегi Тобықтылар да қазiр Майбасардың түстiгiне жиыла бастап, қора iшiнде жүрiс молайып едi. Келген жұртты Майбасар үйге қарай бастап, ендi жайланып отырыспаққа бет алған кезде, қақпа ашылып, Қарабас кiрдi. Жүрiсi шапшаң екен. Майбасар соған қарап, тосып тұрып қалды. Қарабас тақай бере: – Алшекең келедi. Мырзаға қазiр Алшекең келедi дейдi. Соған сендердi шақырта жiбердi... Тез жүрiңдер!– деп, Майбасар мен Жақыпқа қарады. Майбасар сеңсең iшiгiнiң жеңiн киiп, қақпаға қарай беттей бердi. Жақып та солай басты. Абай өзгелермен қалайын деп едi, Майбасар артына бұрылып: – Абай, сен де жүр! Атаң ғой, атаңа сәлем бер, – деп мысқыл еткендей сылқ-сылқ күлдi. Осыдан екi жыл бұрын Құнанбай мен Алшынбай достығы құдалыққа соғып, осы Алшынбайдың Түсiп деген баласының Дiлдә деген қызын Абайға айттырысқан болатын. Алшынбай сонымен Абайға үлкен қайын ата болушы едi. Қарқаралыға келгелi, Алшынбай Құнанбайға бiрнеше рет келiп қонақ боп кеткен. Бүткiл бұл атыраптағы атқамiнердiң Алшынбай атын атауы басқаша көрiнген. Оны Алшынбай деушi кiсiнi Абай әлi есiткен жоқ. Ылғи "Алшекең" дейдi. Осы өңiрде аға сұлтан Құнанбай атымен тең аталатын, кейде тiптi жапа-жалғыз аталатын ат соның аты. Оның ата-тегiн де бар Тобықты, бар Қарқаралы "Қаракөк" деп атайды. Алшынбай белгiлi би Тiленшiнiң баласы, одан арғы атасы Қазыбек би. Осының бәрiне қарағанда Абайдың қалыңдығы Дiлдә, тiптi бiр үлкен, асқақ жердiң қызы тәрiзденедi. Сол қалыңдықтың қалыңмалы да осал болмаған болу керек. Өйткенi Құнанбай аулынан Қарқаралыға қарай шығатын топ-топ жылқы, түйе көбiнше осы Алшынбай аулына барушы едi. Жалғыз ғана құдалық па, жоқ басқа да iлiк пе, әйтеуiр Алшынбай, Құнанбай әбден айқасқан, iшек-қарын араласқан дейтiн жақындардың өздерi. Майбасар, Жақыптардың Алшынбай аты аталғанда аял қылмай жөнелетiн себебi осы. Алшынбай аты Абай бар жерде аталса, Майбасар ылғи ғана ұялтып: – Қайын атаң осы! Бұл атыраптың үлкенi осы. Үстiне баса кiрме! Кiрсең, тәжiм ет, – деп тәлкек қыла беретiн. Жаңағы мысқыл күлкiсiнiң мәнi де сол. Абай Майбасардың күлкiсiнен жасқанып, Алшынбайдан қашқалақтап жүр едi. Бiрақ Құнанбай Алшынбай екеуi өткен бiр жолы бұны әдейiлеп шақыртып алып: "ұялма" дескен. Жiгiт боп қалдым деп жүрген шағында, ауылдағы келiн-кепшiктей ұялтып, бұқтырып жүрген Алшынбай атын Абай оншалық ыстық көрмеушi едi. Ал Майбасар мен Төлепбердi сияқты, немесе Жұмағұл атшабар сияқты, тiлiне тыйымы жоқ мысқылшылардың: "қайын", "қалыңдық", "жесiр" деп Дiлдәны ескерте берген сөздер Абайды тiптi Дiлдәның өзiн ойлаудан да жасқандыра беретiн. Қалыңдық жайын Абай әзiрше ылғи жатырқай ойлайтын. Қазiр көше бойымен үшеу-төртеуi келе жатқанда, Майбасар Абайға бұрынғыдан гөрi салмақты түспен қарап, шынын айтқан кiсi тәрiзденiп: – Мына мешiттiң тойы өтiп, iс жеңiлейсiн. Кiшкене қол босасын. Содан соң саған айтатын бiр үлкен сөзiм бар. Ашуланба, баламысың? Өзiң зiңгiттей азамат болдың. Алшынбай аулына малды текке берiп жатыр ғой деймiсiң жұрт. Осы жолы Қарқаралыдан қайтарда өзiңе бiр мәслихат айтам, – дедi. Абай күндегi дағдысы бойынша, томсарды да үн қатпады. Iштей Майбасардың ненi айтпағын сезедi. Көнейiн деген ойы жоқ. Қарабас: – Айтам деп еру қылғанша, "айттым, бастадым" десеңшi, Абай оны сезбей келедi деймiсiң? Iшi бәрiн сезедi бұның!– деп, мiнбелете бастады. – Жә, жә! Осы ат мiнгiзгендей көрейiн, тек осындайменмақтағаныңды қойшы, тiптi, Қареке!– деп Абай Қарабастың иығына асыла түстi. Майбасардай емес, Қарабаспен еркiн сөйлесетiн. Және Қарабастың тiлiн, мiнезiн жақсы көрушi едi. Сондықтан ойнап, еркелей беретiн. – Тек iс бiтсiн... Айтқаным айтқан. Сенiмен әлi сөйлесем. Сөйлескенде бек сөйлесем!..– деп, Майбасар жаңағы сөзiнiң құпиясын молайта бердi. Абай iшiнен:"осыны әкеммен ақылдасып айтып жүр-ау!..– деп ойлады. Онда қалжың емес, шынының өзi болғаны. Неткен бәле?.."– деп, Абайдың кейпi бұзылды. Әлденеден. Әйтеуiр осы жайды айтса, кәдiмгiдей қатты мазасызданады. Сүйткен сайын Дiлдәдан көңiлiмен алыстай түседi. Оның аты бұған бiр алуан зорлық ноқтасы сияқтанады. Қабағын түйiп, екi көзi жалт етiп, жақтырмай қарағаны болмаса, Абай Майбасардай ағаға қатаң жауап айта алмады. Осы кезде бұлар Құнанбай пәтерiне де жетiп, қораның iшiне кiрiп едi. Ыю-қию толып жүрген аттылар, жаяулар екен. Мол қораның әр жерiнде үштен-төрттен, тоғыз-оннан топталып, қоралай отырып, келелi сөздерiн сөйлесiп жатқан даулылар. Старшын, билер. Осы кеңестерде тергеу, билiк, бата, серт, айып, кiнә, татулық, араздық та сөз боп жатыр. Жиындағы жандардың көпшiлiгi Бошан тәрiздi. Тымақ, шапандары соны баян етiп тұр. Оқта-текте ғана Балқаш бойынан келген Дадан Тобықтының үлгiсi немесе Дағанды Керейiнiң қой жүнi шекпенi мен шошақ тымағы көрiнедi. Бұл кең ауладағы топтардың ру-руларын, киiмдерiнен басқа, тағы бiр белгiлерi айқын бiлдiредi. Қарабас Абайға әр рудың атына басқан таңбасын да кеше күндiз айырып- айырып айтып берiп едi. Абай қора iшiнде келе жатып, әр топтың тұс-тұсында байлаулы тұрған аттарына қарап, сандарынан таңбаларын көрiп, iштен танып келедi. Анау, "Көз таңба" дейтiн қос дөңгелек – Арғын, Бошан аттары. Мына бiреу "ашамай" таңба Керей. Ал ана бiреу көк ат ше? Е, е, ол "шөмiш" таңбалы – Найман екен ғой. Бұл жақта Найман да бар екен-ау!" дедi. Екi жерде араптың "шын" әрпiне ұқсаған Төре таңбасын да таныды. Абай тыста осы жайларға қарай түспек едi, бiрақ үлкендер тоқтамады, бәрi де үйге кiрдi. Жақып алдымен жүрiп кеп, Құнанбай отыратын бөлменiң есiгiн ашты. Үшеу-төртеуi тұтас кiрiп, сәлем берiстi. Үлкен жарық бөлменiң есiгiнен төрiне шейiн қымбат қызыл кiлемдер жайылған. Қабырға атаулыда қала сәнiмен жиналған iшiктер, кестелi жайнамаз, оюлап жазылған дұғалықтар. Төсек-орын, құс жастық, жiбек шаршау, шiлтерлер де көп. Үйде топсалы үлкен үстелдiң жанында жуан-жуан ақ жастықтарға шынтақтап Алшынбай мен Құнанбай отыр екен. Мыналар даурыға сәлем бергенде, үйде отырған екеуiнiң ерiндерi болымсыз ғана жыбыр-жыбыр етiсiп, сараң сәлем алысты. Келгендер Құнанбай мен Алшынбайдың екi жағынан жарыла отырды. Сөйлеп отырған Алшынбай екен. Сөзiн үзiп мыналарға қарап, аз бөгелiп едi, Құнанбай: "айта берiңiз!" деп ишарат еттi. Толық дөңгелек денелi, қызыл жүз, ақ сақалды Алшынбай тiрсекжең қара қамзолдың сыртынан пұшпақ iшiгiн желбегей жамылып отыр екен. Басында сұрғылт түстi сырма тақиясы бар. Қазақы тақия. Сол тақиясының екi самайдағы жиегiнен ойдым-ойдым боп түскен ақ құйқа көрiнедi. Жаңада қырылған ақ шашы қайта тебiндеп шығып келе жатқанмен, Алшынбайдың тазын жасыра алмай тұр. Биiк қырлы мұрнын көтере сөйлеп, Алшынбай есiкке қарап отырып: – Баймұрын өзi де тыржыңдап, өкпе сазын бiлдiргендей...– дегенде, Құнанбай басын тез көтерiп ап, Алшынбайға бұрылды. Алшынбай Құнанбайдың сұрланған жүзiне байыппен қарап:- Бөжейдi қонақ асыға шақырсам, Құнанбай жақтырмайды дейдi. Ендi менiң қазанымды да Тобықтыға билеткенi ме Алшынбайдың деп, маған кiнә тағады бiлем...– дедi. – Анамен сөйлесiп пе өзi? Оның сойылын не деп соғады екен Баймұрын, сонысын айтты ма?..– деп, Құнанбай жаңағы өзiн терiс қып көрсететiн сөзден аттап түстi. "Анау" дегенi кiм екенiн Абай бiледi. Алдыңғы күнi осы Алшынбаймен бiрталай сөйлесiп кеп, аяқ кезде Құнанбай Бөжейге арнап бiр қатты суық сөз айтқан:" Бөжей арыз берiп аяғымнан алғанын қойсын! Болмаса, сұр шекпендi кигiзiп, бойын кездеп, айдатқанша тоқтамаспын!" деп едi. Алшынбай мен осы Қарқаралы қазағының тағы бiр жуаны Баймұрын арқылы Құнанбай мен Бөжей арасының шарпысқан сөздерi жүрiп жатқан-ды. Бүгiн Алшынбай сондағы сөздiң ендiгi өрiсi қалай ауғанын айтпаққа келген болу керек. Баймұрынның Бөжей жақты ұстағысы келетiнi жалғыз жаңағы сөз емес, одан басқа жерлерде, Құнанбайдың әр алуан ашу, сөздерiнен бiлiнетiн. Әлгi бiр леп соның сарыны. Оны Құнанбайдың тыңдағысы келмейтiн, ұстасқан кiсiсi дәл Баймұрын емес. Өкпелесе өкпелей берсiн. Оның өкпесi батса, Алшынбайға батады. Құнанбайды оншалық қайыстырмайды. Екiншi, Алшынбай Құнанбайға жаңағыдай бiлдiргенi болмаса – "сен үшiн маған Баймұрын туысқаным өкпеледi ", деп мiндет қылатын кiсi емес. Соңғы жылдар бойында Алшынбай, Құнанбай достығы талай сыналған. Туыстан "құдалық", "достық" тәттi болып, екеуi бiрi арқылы бiрiне келген жеңiл-желпi ауыртпалықты есептеспейтiн. Сондықтан, алғашқы сөзiн әлгiмен тастап, Алшынбай Құнанбай күткен жауапқа көштi. – Әуелi жауап сөзiнiң өзiн айтайын, кейiнгi шарасын ақылдасамыз ғой. Бөжей анау сәлемiне шапшып жауап берiптi. "Көк шекпендi бiздiң мырза пiшкен жоқ, құдай пiшкен. Кiм киерiн көрермiз..." дептi. Баймұрын ба, басқа ма, дем берушi тапқаны болар!..– дедi. Бұл жауапты естiгенде, бағанадан үндемей мелшиiп отырған Майбасар, Жақыптар селт етiп, қабақ түкситiп, ажырая қарасты. Iштерiнен: "Мынау қалай құтырады?" "Мынаны бiр түлен түрткен екен.!" "Мәрғау кетейiн. деген екенсiң! Өз обалың өзiңе!" – деген сияқты ажарлары бар едi. Абай Бөжейдiң не дегенiн естуге ынтық болатын. Жаңағы Алшынбай жеткiзген сөзге ол да қайран қалды. Iшiнен:" қандай ыза, қандай күйiктен туған сөз? Және неткен ер?" деп ойлады. Құнанбай қайсар жауапты есiттi де, басын жоғары алып, қарсы терезеге жалғыз көзiмен қадалып қарап, үндемей отырып қалды. Сұрғылт жүзi түнерiп, қатты ашумен қарайып бара жатқан тәрiздi. Бетiнде түк атаулысы бозғылданып, бiлiне бастады. Осыдан басқа не бiр дыбыс, не қозғалыс, не бiр сөзбен сыр берген жоқ. Барды iшiне жиып, буылып, құрсауланып қалды. Мұның бетiне екi рет көлденеңнен қарап өткен Алшынбай таңдана түсiп, сүйсiнiп қалды. "Берiк, берiк! Бүйрегi без емес, тас болар!"- деп ойлады. Құнанбайды өзi көрiп жүрген атқамiнер iшiнде бөлекше бағалайтын бiр себебi: осындай жердегi ерекше ұстамдылығынан, бойын бермес тұйықтығынан болатын. Үй iшi үнсiз едi. Бағана есiк алдында, ауыз үйде қалған Қарабас есiктi ақырын ашып басып кеп: – Майыр кептi, мырза. Сiзге келдi, – дедi. Құнанбай оған да қыбыр еткен жоқ. Аздан соң есiк ашылып, еңгезердей қызыл сары Майыр кiрдi. Қасында қазақ тiлмаш Қасқа бар. Сақалы шошайған, өзi қағiлез келген арық сұр. Бұл тiлмаш күндiз-түнi осында келiп-кете беретiн. Майыр Құнанбай, Алшынбаймен қол алысып амандасып болды да, жерге отырмай, Құнанбай қарсысындағы жалғыз орындыққа отырды. Үлкен көк көздерi қылилау келген. Бет ауызын қалың бұйра сары сақал басқан. Шүйдесi қып-қызыл екi қатпар боп тұратын. Мұны қазақ атаулы өз атымен атамай, өзге Майырлар сияқты, сырт белгiлермен атайтын. Жалғыз-ақ, бұрынғы майырларды бiр-ақ белгiмен:"сұлу майыр", семiз майыр" деп, немесе бетiнiң секпiлiне қарап, "тарғақ майыр" десе, мынаның сыртқы түсi, түгi талай ат атауға өз-өзiнен сұранып тұрушы едi. Сондықтан мұның атын неше саққа мiнгiзiп кеп, бiрде "шапыраш" майыр, бiрде "жүндес" майыр, бiрде "пiскен бас" майыр деп те атасатын. Құнанбай, Алшынбай айналасы оны ақылсыз деген болжалмен, көбiнесе, сол "пiскен бас" майыр деушi едi. Бұл майыр Құнанбайдың дегенiне жүре бермейтiн. Өз бетi, өз жолы бар. Сондықтан, Құнанбайға жаман атты көрiнетiн. Қарқаралы деген округтың әмiршiсi - Құнанбай мен осы Майыр. Қазақ округты "дуан" деп, мыналарды бiрде "дуан басы" деп, кейде Құнанбайды "аға сұлтан" дейдi. Құнанбай округты басқаратын приказдың бастығы, Майыр орынбасары болатын. Үшiншi адамы – кiшi сұлтан аталушы едi. Ол қазiр қалада жоқ. Майыр Құнанбайға Бөжей жұмысымен кеп едi. Құнанбайдың жаңағы ашу үстiнде Майырды керек қып отырғаны да сол жұмыс болатын. Құнанбай мұндайда ойдағы жұмысына күмiлжiмей, тұпа-тура кiрiсетiн. Сол әдетiмен тез сөз бастап: – Майыр, сенiң атаң аты Тобықты емес едi. Осы Қарқаралыға кеп бауыр тапқаннан аманбысың? Бөжейдi айдату керек, қағазын дұрыста деп ем. Сары аурудай создың. Да кеттiң ғой. Соның жан күйерi сен болып, бауыр тартып, бауырың езiлiп жүр ме осы, немене?– дедi. Тесiле қарап, Майырдан жалғыз көзiн алмай, сызданып отыр. Майыр:"аудар!" деп, тiлмашқа қарады. Қасқа тiлмаш Құнанбай мен Майырға кезек жалтақтады. Жүгiнген бойында құнысып, қозғалақтай бердi. Бiр жағынан орысша тiлi жеткiлiктi болмаса, екiншi жағынан, екi ұлықтың бiрiне бiрi айтатын ашу сөздi тұпа-тұра жеткiзуден, әсiресе, тайғақтайтын. Әлi бөгелiп отыр. Кейде жер шұқып, кейде қымыңдап қозғақ қағады. Құнанбай мұның бөгелгенiне ыза боп: – Ей, тiлмаш, осы саған "әке" дейiн, жарықтығым, тек дегенiмдi түгел жеткiзшi! Iн аузында отырған ақкөт торғай сияқты қылп-қылп еткенiңдi қойшы осы! – дедi. Торғайды айтқанда Майбасар шыдай алмай күлiп жiбердi де, Құнанбайдың ашулы түсiне имене қарап, тәубе қыла қалды. Iшiнен күлкiден өлердей қысылып отыр едi. Абайға да бұл теңеу аса қызық көрiндi. Оның көз алдына: тұрымтай салып жүргенде, iн аузында қылпылдап отыратын шақшақ елестеп едi. Шынында мына сорлы тiлмаш дәл соның өзi сияқты. Бiрақ сөздiң бетi қатты. Күлер жер емес. Абай Майбасардың жаңағы жеңiлтек күлкiден қысылғанын таныды да, өз бойын тежеп қалды. Тiлмаш бөгеле отырса да, Құнанбай сөзiн жеткiзген едi. Майыр сасқан жоқ. Саңқылдаған зор даусымен қатты сөйлеп, шұбыртып кеттi. – Әкiмшiлiк өш кiсiден кек алу үшiн берiлмейдi бiзге. Бөжей Ералиновтан түскен қағаз көп, тексеру керек! Және ол үшiн ренжитiн кiсiлер де көп. Айдатпай тоқтай тұр!- дедi. Осыдан соң екi жағы да шапшаң сөйлесе жөнелiп едi. – Сөйтiп арпалыстырып ұстамақсың ғой? Көздегенiң сол ғой? – Жалғыз мен емес. Бұрын аға сұлтан болған Құсбек, Жамантайлар да солай қарайды. Тiптi, мына Алшынбай бiлетiн Баймұрын да солай ойлайды. – Олар кiм? Бiрен-саран! Олар аздар! Және күндестiкпен сүйтедi. Көп елдiң көп атқамiнерi менiң сөзiмдi құптайды. Көрмей отырмысың соны? – Аз болса болсын. Бiрақ закон – патша законы, олардың куәлiгiн де тыңдайды. Олардың сөзi де жетедi жоғарғы ұлыққа. – Жеткiзетiн сенсiн ғой! Айыпкердi сен ұстаған соң, бел аспай қайтедi? – Құнанбай мырза, сен менi айыптама үйтiп! Бұл екi жүздi семсер сияқты жұмыс. – Бiлемiн. Қоймаңның сырын бiлемiн сенiң! – Аға сұлтан! Орныңызды ұмытпаңыз! Бiз екеумiздi де көрпiс сайлаған, – деп Майыр трубкасын тұтатып алып түрегелiп, үй iшiнде әрлi-берлi жүрiп кеттi. Ашумен қатты қызарып алған едi. Құнанбайдың ендiгi жауабын Алшынбай айтқызғысы келмедi. Дуанның екi бастығы бұдан әрi сөйлессе, ұрысқа кететiн түрi бар. Ол орынсыз. Алшынбай өз көз алдында бұған ырық беруiне болмайды. Құнанбай үшiн де және тiптi өзi үшiн де залалды. Ол бағанадан үстелге шынтақтап, қыбыр етпей отырған қалпынан тез шалқайып: – Ей, мырза! Ей, Майыр! Сабыр етiңдершi!– деп қатты айтты. Алшынбайды жалғыз Құнанбай емес, Майыр да сыйлайтын. Талай қиын iсте әлденеше рет iстес болған. Әлi күнге түс шайысқан. Жерлерi жоқ. Және Алшынбай өзi ұлық болып көрмесе де, түптеп келгенде, талай старшынды, тiптi кейде аға сұлтанды да сайлаушының ең мықтысы болатын. Оны да Майыр жақсы бiледi. Есептеспеу қиын. Алшынбай үн қатқанда түрегеп тұрған Майыр Құнанбайға көз қиығын бiр тастап байқап өттi. Құнанбай да Алшынбайды тыңдайтын тәрiздi. Майыр танаурап, қатты демiгiп орындығына қайта кеп отырды. Алқымында әлi айықпаған ашу бар едi. Демi дiрiлдей шығады. – Сендер бұлай шалқиыспаңдар, ұлықтар! Мақұл емес!– деп Алшынбай сөйлей бастағаннан-ақ, қасқа тiлмаш Майырға қарай қисая түсiп айтып жатыр. – Бiрiңе-бiрiң серiксiң, ынтымақты болсаң ел билейсiң. Ынтымақсыз болсаң неңдi билейсiң? Өз бәлең өзiңе жетiп, жұрт та қалар, жұмыс та қалар. Ұғысып iстеңдер. Ал, өздiгiңмен ұғыспасаңдар мына бiздей, арадағы кiсiнiң сөзiн тыңдаңдар. Ол жайы сол!– деп, екi ұлыққа кезек қарап, екеуiнiң де қайтқан түрiн аңғарып ап, Алшынбай:– Ал жаңағы ақырғы жұмыстарыңа келсек, мына мен осы үйге, Құнанбай мырза, саған, – деп, Құнанбай жаққа ырғала түсiп, – сол жұмыспен келiп отырмын. Бүгiн кешке шейiн осы жұмыс туралы рұхсат берiңдершi! Майыр, қазiр сен қайта тұр. Тұрақты бiр жауабын бүгiн кешке мен жеткiзейiн. Сендер екеуiң боп, осы жайды сөйлегендi әзiрше қоя тұруға бармысың? Соны айтыңдаршы! Осыны мен сендерден сұрап отырмын!– дедi. Алшынбай әңгiмесiнiң тұсында Қарабас ауыз үйден қамыс тегенеге толтырып қымыз әкеп едi. Шүңет келген сырлы сары тегене. Қазiрде Майбасар, Абайлар дыбыссыз ғана қозғалып, үстел үстiне асжаулық жайып, үлкендердiң алдарына жылтыр сары тостағандарды толтырып қымыз қойған. Бетiнде азғантай ғана құрым белгiсi бар сап-сары қымыз, арқар мүйiзiнен iстелген үйрек ожаумен Майбасар сапырғанда, көпiршiмей, шып-шып етiп шымырлап ғана толқиды. Дастарқан үстiне үш табаққа сап ашыған бауырсақ қойысты. Жаңағы Алшынбай сөзi аяқтала берген кезде Қарабас ауыз үйден үлкен табақ ыстық ас әкелдi. Бұл дағдылы ет, қуырдақ емес, Құнанбайдың қымызбен қоса жейтiн жаубүйрек деген тамағы едi. Алшынбай сөзiн аяқтасымен Құнанбай Майырға да, Алшынбайға да асты нұсқап: – Жеп, iше отырыңдар... Кәнi!– деп, бата қып бетiн сипады. Мешiт салам деп, имам хазiреттермен көп айқасқалы, Құнанбай өзi арапша оқымаған адам болса да, дiндар, тақуалау кәрiлердiң жаңағы бата қылғыш, бет сипағыш, "пiсмiлдашыл" машықтарын көп iстейтiн болған-ды. Алшынбайдың әлгi сөзiнiң аяғына ас кеп қалғаны бiр сылтау болса, екiншiден, бұдан әрi сөйлеген сөздiң орны да жоқ. Алшынбай кiрiсiп, "аяқтап көрем" деген соң, Майырдың да өктей қоятын жөнi жоқ. Жайсыз шешсе кейiн көредi. Ал, дұрыс боп шешiлсе, мұндай iстi Алшынбайға бергеннен абзалы жоқ. Алшынбайға: – Айтқаның дұрыс, мен тоқтаймын. Жауабын өзiңнен күтемiн...– дедi де, келген жұмысын тез доғарды. Содан кейiн өзiнiң қымыз құмарлығына салып бес тостағанды үстi- үстiне жұтып-жұтып жiберiп, жаубүйректен азғана асады да, қоштасып жүрiп кеттi. Тiлмаш тамақ аяқтағанша кетпей кейiндеп қалып едi, сол шыққанша Құнанбай жаңағы сөз туралы "ләм" деген жоқ. Аздан соң тiлмаш кеттi. Содан кейiн барып қана Құнанбай: – Параға жемсауы толған ғой әлгi пiскен бастың. Бет алысын көрмеймiсiң? Баймұрын арқылы Бөжей, Байсал тығындаған ғой...– деп, бағанадан желiсi үзiлмеген ойының бiр түйiнiн айтты. Алшынбайдың ойы да осы туралы едi. Ол бiрақ Құнанбайдан гөрi арырақ ойлап, ойына әр түрлi жайсыз күдiктер түсiп, күңгiрт тартып отырған. Құнанбай сөзiне шапшаң жауап қайырған жоқ. Сараңдап барып: – Пара деген бiр сәрi ғой. Пара жемейтiн ұлық бар ма тәйiр? Оң-солынан қабат алып, қабат қылғып та қыбын тауып жүрмей ме? Мына жердiң тетiгi ол ғана болмай тұр, – деп, бүгiн әдейi Құнанбайға өздiгiмен айтпаққа келген сөзiне ауысты. Кейде маңдай терiсiн жиырыңқырап, екi көзiн жұмып сөйлей бастайтын әдетi бар едi, соған салып: – Мен осы қыбырдың бәрiнен көз алмай, көлденеңнен бағып отырған кiсiмiн ғой. "Тоғыз құмалақты ойнаушыдан да көлденең көргiш келедi деушi едi бiздiң би"...– деп өз атасы Тiленшi бидi есiне алып, – сол айтқандай, Тобықты iшiндегi ойындардың ендi басқа бiр белге шығатын кезi жеттi. Аяқтамаса насырға шабатын. Түрi бар!- дей түсiп бiр тоқтады. Құнанбайға құдасының бұл бет алысы оқыс жаңалық едi. – Алшеке! Бөжей мен Байсал Тобықтыда аяғымнан алам десе, дуанға келiп жағамнан алмақшы. Аянар жерiм қалмады ма осы?– дей берiп едi, Алшынбай сол қолын үстелден аз көтере берiп: – Алысар болсаң, аянбассың. Алысқан соң о да аянбас. Бiрақ жаңағы Майырды аңғарсаңшы! Ол ғана емес, ар жағында анталап жүрген кешегi хан тұқымы төрелердi аңғарсаңшы! Сөзқұмар, бәлеқұмар Баймұрындар аз ба? Соның бәрi аға сұлтандық қолымыздан мүлдем кеттi деп жүрген жоқ. Ылғи әр кезеңнен баспағып, "түрт сайтанмен" жүр. Тегiнде өз басыңмен байланысқан сөздiң өршiгенi құрсын...– деп, шетiн нәзiк жайға тұспал жасады. Құнанбай ендi түсiне бастады. Бағанағы Майыр да, ендi тiптi Алшынбай да, Құнанбай, Бөжей тартысының түбi – бас араздық екенiн тұспалдайды. Бара-бара: "аға сұлтан басымен Бөжейдiң аулын шапты, өз қолымен қыруар елдi қырқа матады... Дүреледi" деген сөздер бәле боп, ұлғаймай тұра ма? Бөжейдiң "арызы" деген – "аяспау " деген сияқты, әр жерден шаң берiп жатқан жайдың бәрi сол дүмпудiң белгiсi. Құнанбай Алшынбайдың жүзiне ойлана қарап:" ендеше барыңды айтшы!" дегендей, үндемей тосып қалды. Алшынбай ендi Құнанбайға қадала қарап отырып, жiтi сөйлеп: – Бүгiн мына мешiт бiтiп, абыройың асып отыр. Атағың көпке кетiп жатыр. Соны күндейтiн де кiсi көп. Алдымен анау көрпiс, мына жаңағы Майыр күндейдi. Кiшiреймейсiң, кешiрiм етесiн. Ақ көңiлiң мүлде ағарсын. Мұның да бiр Құнанбайлығың болсын. "Игi жұмыс үстiнде кiрбеңнен арылам" дегенiң болсын. Ана Бөжей ағайыныңды жау қып жатқа жiберме! Бауыр қып қасыңа тарт, татуласшы осы!– дедi. Құнанбай көпке шейiн үндеген жоқ. Татулықты Алшынбай сұрағанда, қай жауабын болса да ойланбай айту қиын. Анығында, бар Қарқаралы дуанының шын дүмше-байы осы Алшынбай. Көп рудың нелер үлкен дауы да осының алдынан тарайды. Одан берi де ана бiр кезде Құсбектей төре Алшынбайды өкпелетiп алған соң, аға сұлтандығынан айрылған. Алшынбай достығы арқылы ғана аз ғана Тобықтының Құнанбайы аға сұлтандықты алған. Және Бөжейдi жау қып қуа берсе, астында жатып та аяғын шайнайтын түрi бар. Аңғар солай боп барады. Онан соң iстесе б-бөжейге бұл iстедi, Бөжей әлi бұған не iстедi? Алшынбай сұраса бергеннен абзалы жоқ екен деген байлауға кеп едi. Өздiгiнен " тез келермiн " деген байлауы емес екенi рас. Алшынбай емес, өзге кiсi айтса да бүйтiп тез қайтпас едi. Ендi мына тұс оның бәрiнен бөлек. Сол себептi Құнанбай бекiндi де: – Алшеке, айналаны көрiп, болжап айтып отырсын ғой. Достықпен айтып отырсың. Аңғармасам айыпты болар ем. "Қайтпас-ақпын" деп едiм. Бiрақ жалғыз қатыбас мен болайын ба? Ақыры құдай бiлсiн, өзiң бiл, өзiң аяқта!- дедi Сөз сонымен бiттi де, Алшынбай бiраз отырып үйiне қайтты. Абай Бөжей үшiн риза едi. Тiптi Алшынбайға да iштей көңiлi жылы тартқандай болды. Түсi суық, рақымсыз жаулықтың ендi бетi жылынып, татулыққа айналғанын Абай "уh" деп, күрсiне сүйсiнiп қабылдады. 