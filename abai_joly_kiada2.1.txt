Көктемнiң ескегi соға бастасымен, маңайдың қары ағыл-тегiл тез кеттi. Бiр ғана қорық емес, адырлар, далалар да әр жерiнен ойылып, қарауыта бастады. Мезгiлiнен асып, ұзақ жатып қалған қар ендi тiптi асыға жөнелгендей болды. " Жер аяғы кеңiген." дегендей уақыт келдi. Күн көзi де әбден жылынып, аспанда жазғытұрдың ақ мамық бұлттары жөңкiлiп көштi. Жидебайға жиылған ел осы уақытта өз қыстауларына жетуге асықты. Iшi аман қалған саулықтардың алды қоздай бастаған. Өзгеге пана тапса да, өз төлдерi бар мынау ауылдар жас қозыларға пана таба алмас едi. Қауырт шұбап келген ағайын, ендi бiр-ақ күн iшiнде сөз байласты да, тезiнен қайта серпiлдi. Кетер кезде барлық кәрi-жастың Зере мен Ұлжанға айтқан алғысы ұшан-теңiз болды. Қонақтар сейiлiп болған күнi, Ұлжан қысқы соғым мен сүрдiң тақа бiткенiн айтты. Кәрi қойшы Сатай да осы күнi бұл ауылдың өз шығынын есептеп кептi. Көп қойдың күрек аршуы ойдағыдай болмаған. Сондықтан, дәл он бес күн екi жүз қойды әкетiптi. Абай атқа мiнген сайын, қыстау маңында өлген қойлардың саны молайып келе жатқаның байқаса да, ауылға айтып келмеушi едi. Үш қорықтың иелерi боп отырған бес-алты ауылдың iшiнде мұндай шығынды көрген жалғыз осы Жидебайдағы ауыл. Тәкежан болса, қолдағы малынан жалғыз тоқты бермей, аман шықты. Жұт көлемiн халық атаулы тек қыстаудағы малдан айырмайды. Қар әбден кетiп, жер дегдiген кезде отардағы жылқы қайтты. Анық сор көрген жануарлардың ажары осы жылқыда болатын. Талай күн бойында iлбумен ғана жүрiп, Жидебай тұсына жеткен Құнанбай қосы сан жағынан бiрталай кемiп қапты. Әсiресе шошытатын жылқының түсi. Нелер аппал айғырлар мен сақа биелердiң өзi де алты айлық аурудан тұрғандай көлеңкесi ғана қалған. Жүндерi ұзарып, үрпиген. Аяқтары жуандап, сүйек-сүйегi адырайып кетiптi. Тарамыс, шандыр атаулысының бәрi бiлiнiп тұр. Жылқы iшiнiң тағы бiр жат көрiнiсi – арасында құлын жоқ. Аман қалды деген Құнанбай жылқысы мен барлық Ырғызбай қостары және бiрен-саран Сүйiндiк, Байсал, Байдалы ауылдарының қостары. Бiрi артынан бiрi iлесiп, жылжып, сырғып келiп жатыр. Бәрiнiң халi де мұсылман кiтаптары суреттейтiн мақшар күнiндей.. Адамзат өлшеусiз ұзақ заман көр азабын шегiп жатып, ақырет күнi кебiндерiн жамылып, көлеңкедей қалт-құлт етiп бой көрсетедi деушi едi ғой. Мына жылқы тегiс сондай екен. Құнанбай мен Байсалдар осы қостардың аман қалуына бар күштерiн салған. Атраптағы жерi тәуiр, азғана руларға қыс бойы шапқыншы айдап шыққан. Қостарын қалың қардан қашырып, бiр күзектен екiншi күзекке салып отырып, әйтеуiр iрi жағын аман сақтап қалыпты. Артық та болса, қолға жеттi. Қыс кеттi. Ендi қайтадан қатарға кiрдi. Мұның аты "амандық". Өйткенi, өзгеге қарау керек. Басқа рулардың қостары өз халдерiн осылай деуге жараса, тiптi жұт көргемiз жоқ дер едi. Шынында, көп-көп қостар көз ұялтарлық боп, жұрдай боп келдi. Қос деген, Тобықты iшiнде мың жылқыдай мөлшердi бiлдiретiн болса, Торғай, Жуантаяқ, Топай, Жiгiтек, Бөкеншi сияқты елдердiң бiр қосынан қырық-елу, жетпiс-сексен ғана мiнгiш қалғаны бар. Көп елдi шошытып, жағасын ұстатқан., таңдайын қақтырған. Сұмдық апат содан бiлiнетiн. Әркiм өз аулы, өз жайының күйiгiне кеттi. Бiреуге бiреудiң қатынас хабары да азайды. Көп ауылды жайратып, үй жығып кеткен дауылдың артындағы хал сияқты. Арық- тұрағын күтiп, көктемнiң қара суығынан аман алып қалу шарасы жалпақ елдi жаппай басты. Жылқы қамынан аман болған Жидебайдағы ауыл ғана. Қостар келiсiмен Құнанбай Шыңғысқа айдатып алып, барлық ендiгi күтiмдерiн өзi басқарған. Күн әбден жылынды. Көк те шыға бастады. Ендi Жидебайдағы қыстаудың айналасындағы жемтiк иiстенiп барады. Күн асқан сайын соның өзi бiр дерт әкелетiн сияқты, Ұлжан осыны ойлап, киiз үйге шығып қыстау басынан жылжып қонайық деген. Ертең таң атысымен жүк шығартуға бұйырып едi. Бiрақ дәл осы күнi кешке Зере сырқаттанды. Кәрi әженiң сырқаты бiлiне салысымен қысып кеттi. Басында ыңқылы күштi боп тынысы ауырлап келiп едi. Келесi күнi дәрмен азайып, өздiгiмен қозғала алмайтын болды. Абай мен Ұлжан қатты сескендi де, Зеренiң қасын күзеттi. Сусыны, төсегi, бар күтiмi екеуiнiң ғана мойнында. Өзге жанды көп кiргiзген де жоқ. Жұрт аяғын ауырлайды деп, үй iшiн оңаша ұстауға тырысты. Зере науқасының келесi күнi түнiнде Ұлжан енесiнен күдер үзе бастаған болатын. Абайға айтпастан Қарашоқыға кiсi жүргiздi. Сүйтiп, түн бойы ұйықтамай күзетiп отырған келiнi мен немересiне Зере таң алдында ең соңғы рет көз салды. Әжесi көзiн ашқанда Абай үмiттенiп қалып, қадалыңқырай түстi. Науқас ана бiрдеме айтайын деген тәрiздi. Ол ажарын Абай өзi таныған жоқ. Ұлжан байқады. Екеуi де қатар сырғып, жақындай түсiп төнiп келгенде, Зере бiр нәрсенi сыбырлай бастады. Дене күшi бiтсе де, ойы сап-сау.Тек үнi әлсiз. – Өнегем... Болса... Тiрлiгiмде көрсете алдым ба, жоқ па? Өсиетiм болса... Құлағым, тiлiм барында айтып болдым ба, жоқ па? Қайтейiн! Ендi қайтейiн! Бүгiн мынау әлiм бiткен шағымда, не дәме етесiң екеуiң! Не күтiп маған телмiресiң?– дедi. Осы сөздерiн көп қиналып, ұзақ айтып едi. Сөйлету зорлық сияқты. Бiрдеменi айту да орынсыз. Абай екi қолын төсiне қойып, әжесiне тағзым еттi де, басын идi. Өзiнше: "бар жүрегiмнiң құрметi, әулиедей ана, саған арналған" дегенi. Сүйтiп аз отырды да, әжесiнiң екi қолын ұстап кiшкентай алақандарына бетiн басты. Иiскеп сүйiп отырғанда бiрнеше ыстық тамшылары да сол әлсiз жүдеу алақандарға тамып едi. Әжесi тағы да сыбырлап: – Қарағым... Жалғыз қарашығым!– деп, Ұлжан жаққа қарады да, – анаңды күт!– дедi. Осыдан кейiн тағы бiр толастан соң: – Ішiмнен шыққан жалғыз едi ғой. Жалғызға топырағым бұйырсын!– дедi. Бұл сөздi тiптi ап-анық айтты да, қайтып үндеген жоқ, көзi тағы да жұмылып кеттi. Жаңаға айтқаны Құнанбай екенiн Абай да iлезде түсiндi. Сол сөздi бастай бергенде, Ұлжан басын изеп: "тыныш болыңыз, орындаймыз" дегендей белгi еткен. Қадiрлi ана осы таңға жетпей қайтыс болды. Абай мен Ұлжан таң аппақ атқанша үн қатқан жоқ. Зеренiң дана жүзiне мүлгiп, жүдеп, қадалып отырды. Екеуi де жаңа ғана қатарынан ғайып болған ана туралы өз шерiмен, өз ойларымен болып, бар дүниенi ұмытқан сияқты. Абайдың өзi ес бiлгелi шын жақын жанның өлiмiн көргенi осы. Кәрi анасының қазiргi жүзi көкшiл сұрғылт тартса да, бiр түрлi бiр зор тыныштыққа жеткен тәрiздi. Өлiм емес, қиналу емес. Қайта көптен көксеген арманына жеткендей. Соншалық ырза және мейiр шафқат нұрын тапқандай. Күн шыға бергенде, барлық ауыл хабарланып, бала атаулыға шейiн тегiс жиналып келген едi. Немерелерi мен келiн-кепшiк үнсiз жыласты. Көршi-қолаң, малшы атаулы да шын күйiнiп, ауыр-ауыр күрсiндi. Осы таңертеңде Қарашоқыдағы, Шыңғыстағы көп туысқан да кеп жеттi. Алдымен келген Құнанбай, Күнкелер болатын. Қалған Ырғызбай да осы күнi түске шейiн түгел келдi. Бұл өлiмдi барлық жұрт тегiс ауыр алғанмен, жыласқан жоқ. Үндемей күттi. Келесi күн жаназасы болғанда әнеугi елу кедей көршiлер де тегiс келген екен. Көп қауым боп, түгел ардақтап қойды. Құнанбай мен Күнкелер Зеренiң жетiсiне шейiн Жидебайда қалды. Әжесiнiң артын күткен кезде мұншалық көп қара құрықтың болғанын Абай өзi ұнатпаған. Бұ күнде ешкiммен сөйлескiсi де келген жоқ. Зеренi қойып қайтқан күнi кешке, әжесiнiң төсегiне отырып алып, құран аударуға кiрiстi. Анасының аруағына арнайтын дағдылы "құран хатымды" молдаға оқытпай, өзi оқитын болды. Бiр жұма бойы сол құранды екi аударып шықты. Осы күндерде ас үстiндегi бiр әредiкте Құнанбай Абайға: – Жай аударады екенсiң!– деп едi. Абай жауап айтқан жоқ. Құнанбай мұндайда үш- төрт аударып тастайтын, сыдыртқыш молдаларды есiне алып айтқан. Абай болса, iшкi себебiн айтқан жоқ. Ол жылдам оқи бiлушi едi. Абай анасына сауап болсын деп құранды өзгеше ықласпен, асықпай, соншалық мүлгiп, мiнажат қып оқиды. Құранның кейбiр парасының үстiнде ұзақ отырып қап, жалғыз, жасырын ойлар да ойлайды. Онысы – әжесiнiң адамшылық, қасиеттерiн жоқтау едi. Өз iшiндегi адал алғысын бағыштау да дұғалық, тiлек есептi көрiнетiн. Осы жетi күн iшiнде, үй оңаша қалған бiр шақта Абай Ұлжанның бiр сөзiн үлкен ықласпен тыңдады. Шешесi көзiне жас алып отырып, өз-өзiнен: – Анаң, ана-ақ едi-ау жарықтық! Осы кiсiнiң өсиетi, тәрбиесi болмаса, мен де бiр түйiлiп қалған қу түйiндей үндемес қатыбас болар ем. Сен екеумiзде қарызы бар едi. Тым құрса аруағы ырза болсын. Артын жақсы күтейiк!– дедi. Абай өз шешесiнiң де қартайып қалғанын байқады. Мұның да мейiрiмдi жүзiнде ой ауырлап, уайым қалыңдапты. Айтқан сөзiн құп алды да, үндеместен бас идi. Зеренiң жетiсi толып, құран хатым болған соң., Құнанбайлар қайтып кеттi. Аз уақытта, жылдағы дағды бойынша, жұрт жайлауға көштi. Абай әжесiнiң қырқына шейiн, тысқа шықса, ертелi-кеш анасын жоқтап, зар өлеңдер айтады. Тау басына шығып, даланы кезiп жүрсе де, анасына бағышталған мұңды ойлардың қасiрет жырлары орала бередi. Әсiресе Шыңғыс асып, көп елдiң күйiн көргенде, бiр түрлi жат, жаңа дерт тапты. Байқаса, бұрынғы қыруар елдер кiшiрейiп, бiр-ақ уыс болып қалған. Өлкеге сыймайтын малдың орнына оқта-текте көрiнетiн, шашылып жатқан бестi-онды ғана қара бар. Малы аз болған соң, талай ауылдар бiрiгiп кетiптi. Шыңғыс сыртының ен қоныстары, мол адырлары, иен жайлаулары көбiнше қаңырап тұр. Сонымен қатар ел iшiнде күңiрену көп. Жоқ-жiтiк, қайыршы көбейiптi. Абайдың өз анасы өлгенде, ел ана да төсек тартып, дертке шалдыққан сияқты. Осыны көрiп, ойланған сайын Абай өзгеше бiр айықпас зарға батты. Қаралы көңiл ашылмастай боп екi иығынан басып алды. Үстiне киген киiмге, мiнер атқа, iшетiн асқа да бейiлi жоқ. Көп адаммен тiл де қатпай, үнсiз боп барады. Бiрақ, ендi өз анасы Зеренi ойлаумен бiрге, халық деген ананы қатар ойлап кетедi. Әрберден соң екi шер бiр қосылып, бiр жырға, бiр зарға айналды. Абай әжесiнiң қырқына жеттi. Жайлаудағы көп ел жиылып, Зеренi соңғы рет естерiне алды. Ұлжан Абайдың осы уақытқа шейiн аса бiр қатты ойға түсiп, азып кеткенiн байқап жүрген. Әженiң қырқын берiп, жұртты таратқан соң, баласын оңаша алып отырды да: – Сен осы бiр қалың шыңға батып кеттiң-ау! Жүдеп кеткенiңдi байқаймысың? Жас адам уайым соңына өйтiп сарылса, пайда таппайды. Ендi тоқтал. Бойыңды жи. Ерболды шақыртып ал да, атқа мiн, ел қыдыр. Сергiп қайтшы!– дедi. Ербол Абайға келгенде Асылбектiң бiр сәлемiн ала келдi. Бiрталайдан бергi сыйластық бойынша, Сүйiндiктiң Асылбегi Абайды қонаққа шақырыпты. – Шешесi қайтыс болғалы үйден шықпады ғой. Бiздiң ауылға келiп, қонақ болып қайтсын!– дептi. Сонымен екi жiгiт Сүйiндiк аулына сый қонақ боп келдi. Баяғы Жәнiбекте, сол белгiлi әдемi көк өзекте отырған ауылға Абайлар жақындап келгенде, үй сыртына бұларды қарсы алып Асылбек, Әдiлбек шықты. Қастарында Дәркембай бар екен. Қонақ жiгiттер әуелi Сүйiндiктiң үлкен үйiне кiрiп, сондағы кәрiлерге сәлем бердi. Бәйбiшесi мен Сүйiндiк осыдан он шақты күн бұрын, Зереге бата оқып қайтқан. Қазiрде Ұлжанның денсаулығын сұрастырып, аз сөйлесiп, амандық бiлiстi. Содан кейiн: "жастар кең отырсын. Еркiн сауық етсiн" деп, Асылбектiң отауын әзiрлетуге бұйрық берiстi. Отау онсыз да әзiр едi. Абайлар сонда келдi. Тыста да, отауда да Абайды көрген үлкен-кiшi жылы сөйлейдi. Сыйлағысы келгендей. Соның бiрi Асылбектiң келiншегi Қарашаш. Үлкен жағынан, әсiресе, сондай жарқын жүзбен қарайтын Дәркембай. Ол Зеренiң аруағынан айналып, Ұлжанды мақтап, Абайдың кiшкене балаларының аттарын атап, амандықтарын сұрап, оралып жүр. Жазғытұрғы жұттан берi Абайды аса жақсы бiлген Борсақ, Бөкеншi бұл ауылда бiрталай адам екен. Бәрi де Жидебай, Мұсақұлдың қонағы боп өткендер. Бәрiнiң де қазiргi ажарында ырзалық пен алғыс, құрмет бар. Борсақтың бiр шалы: – Шырағым, жұрт көрген жұттан аманмын деп отырмын. Қарыздарым – бiр құдай, содан соңғы – өзiңсiң!– дедi. – Құдайға шүкiр! Сауын мен аққа ешкiмнен олқы емеспiз. Тiптi сол он бес күн iшiнде қорыққа тығылған елу ауылдың бәрiн байқадым. Өздi-өз ортасында анық күйлi дәл солар бопты!- деп, Дәркембай да шаттанып сөйледi. Үй iшiнде Абайға сыпайы амандасқан Қарашаш аса бiр жақын жанның iлтипатын сездiредi. Бұрынырақ бiр кезде Абайға сырттан томырылып, ызалы боп жүрген Әдiлбек те қазiр ол мiнезiн ұмытқан сияқты. Өзi жүрiп, есiк ашып, Абайдың қамшысы мен тымығын кереге басына өз қолынан iлдi. Бұл ауылдағы осындай барлық бейiл, бар ажар Абайға дәл бiр өз туысының, жақын жанының үйiне келгендей жылылық, достық, белгiсiн бiлдiрдi. Тегiнде, Жiгiтек, Көтiбақ сияқты өзге жақын елдермен салыстырғанда, Абай Бөкеншiнi әрқашан артық көрушi едi. Бұл ауылдардың адамына өзгеше бiр мiнездiлiк пен адал момындық бар. Және жақсы көрген адамынан қолда барын аямайтын шыншыл бейiлi бар. Қонақшыл жастардың жақсы отауында үш күн бойы ән салып, сауық жасап жатқан кезiнде Абай жаңағы мiнездi әсiресе Асылбек пен Қарашаштан көрдi. Асылбектi Абай көптен берi "Асыл аға" дейтiн. Сол Асылбек бұл күндерде Абайға аса бiр сүйiктi, жақын аға боп кеттi. Бiрақ осы күндер бойында Абай ән салып, қалжың айтып, келелi кеңес те сөйлеп жүргенмен, өз iшiнде жабырқау. Ол жайын өзге жанға сездiрген жоқ. Соншалық қадiрлi, ыстық көрiнген Сүйiндiк аулы Жәнiбекке келе берген кештiң өзiнде-ақ Абайға бiр толқын салған "арман!" деген аты бар, орны толмас бiр жара. Кеудеден оқ өтiп кеткен жер сияқты өшпес, бiтпес уайым. Бәрi де бiр Тоғжанның ардақты атымен, нұр жүзiмен, шыншыл таза жүрегiмен байланысқан мұң болатын. Абай ең алғаш келген күнi Сүйiндiктiң үйiне кiрген жерде сол "жарын" жоқтады. Бар дүние орнында. Бар адам сол халiнде. Бұл жерде, бұл маңда Тоғжан жоғын бiлсе де, Абайға мынау ата-ананың үйi қазiр әкеп, Тоғжанын да көрсететiн сияқтанған. Есiк ашылса, сол кiрiп келетiн сияқтанып, үйде отырған шағында, құлағына алыстан шылдырлаған шолпы үнi келгендей болатын. Асылбек отауына қарай басып, ең алғаш табалдырықтан аттап кiрiп келгенде, Абайға осы отаудың оң жағы тағы да бiр бақыт шымылдығын көтерердей көрiнген. Сол ақ жiбек шымылдық, сол биiк сүйек төсек, сол жасау, тегiс орнында. Сондағы достар қолымен, мынау Қарашаш, Ербол қолдарымен тықырсыз ашылған, бөгетсiз достық есiгi де мiнекей. Аса сырлас, нәзiк жақын болып, Абайдың көп барлайтын Қарашаш та мiне. Бiрақ бұл күнде достықтың осындайлық ыстық ұясының бәрi де дәрменсiз. Абай өзi қандай шарасыз болса, олар да сндай. Тоғжан жоқ. Өмiрде әсте ұмытылмас, қадiрi кемiмес жақсы Тоғжан Абай жүрегiн осы күндерде тағы да бiр өзiне тартты. Ендiгi - сағыныш пен өкiнiш. Әлдеқайдан қабысқаны белгiсiз, бiрақ, жақында Абайды сондайлық жүдеткен ана уайымы мынау жердегi, мынау шақтағы сағыныш уайымымен жалғасып, бiрлескендей болды. Екеуi де жазықсыз тазалығымен, адал шындығымен табысса керек. Сыртымен ән салып, қалжың айтып қойса да, Абай анық байқаған көзге жиi-жиi жабырқай бередi. Үндемей күрсiнiп қалады. Бұл үйде жас жiгiттiң дәл осы күйiн iштей танып жүрген Қарашаш қана. Ол Абайдың күрсiнуiнде өзгешелеу терең күйiк бар екенiн байқайды. Жас жiгiт кәрiлерше "аh-уh" демейдi. Бiрақ ақырын күрсiнгенмен, демi дiрiлдеп барып, кеудесiнен лықсып шыққандай болады. Өксiк сияқты, жалынды леп бар. Көп жылап қиналғанның артынан келетiн дәрменсiз күрсiн тәрiздi. Қарашаш кейде Абайға қабақ шытып қарайды да, жаны ашиды. Үшiншi күнi үйдiң бiр оңаша кезiнде Қарашаш өз төсегiнiң жанында тұрып, Абайға: – Абай, қалқам! Осы сен менiң Еркемдi ұмытпағансың-ау! Жайлауынан ел кеткендей, иесi кеткен жұртқа келгендей болдың ба? Байқадым-ау, мен соны!– деп, аз ғана қызарды да, сыпайы жүзбен күле қарады. – Жеңеше, рас! Таныдың несiн жасырам! Көңiлiң сол күнде де жүйрiк едi. Дос жүрегiң әлi орнында екен. Сондықтан таныдың ғой. Бiр сәтiн ұмытсамшы! Барлық көргенiм көз алдымда. Көңiлiмнен арылмайтын бiр ой бар. Тоғжан кiрiп келiп маған деген өкпе-назын айта жөнелетiн сияқттанады да тұрады!- дедi. – Екеуiңнiң жолың да, жөнiң де бөлек едi. Қимаймын! Еркем сорлы ненi айтпап едi маған? Шын ғашық едi ғой өзiңе! Кетерiнде оң сапар тiлеген жоқ. Өлiм тiлеп кеттi. Өзiме сонысын да ашып айтты ғой?– деп, Қарашаш бiр сыр сөйледi. Екеуi де шарасыз ауыр мұңға батып, үндемей жүдеп қалды. Абайдың көз алдында Тоғжанмен ең соңғы айрылысар шағы соншалық ап-ашық, айдай анық боп келдi. Қақ қасында тұрғандай, жаңа ғана болып өткен хал сияқты. Тоғжан сол бiр желсiз, тыныш кеште, жым-жырт сайда ымырт жабылар шақта Абайды өзi iздеп келдi. "Жетсiн!" деп шақыртқан да өзi болатын. Күйеуi соңғы рет келiп, алып кетерiнiң алды. Бүгiн-ертең құда, күйеу жетедi деп отырған кез болатын. Бұл күнге шейiн соншалық арлы, ұялшақ болған, нәзiк қорғаншақ болған Тоғжан, дәл сол кеште бiр түрлi өсiп, бекiп келдi. Жалынды, арманды сөздерiн шешен қып айтты. Көзiнде жас, денесi дiрiлдей түсiп айтқанды. Әр кездегi үйреншiктi ерке әдетi бойынша, Абайдың төсiне бетiн басып тұрған-ды. Бауырына кiрiп, құшақтай тұрып, нелер айтпады? Екеуiнiң сүйiскен жылдары ұзақ. Бiрақ көрiскен қызығы, кездескен рақат шақтары тiптi аз екен. Тоғжан сол үшiн өкiнгенiн, қатты күйiп назаланғанын айтқан. Өмiрге, тағдырға, зорлық құдiретке ренiшiн айтқан. Жылап, өксiп назаланып келген кезiнде, арман асқан шағында, сол кеште лағынет те айтқан. Абай Тоғжанды жұбата алмай, ет жүрегi елжiреп қайтқан. Көз алдында, жылап кетiп бара жатқан Тоғжан тұр. Басына жамылған қара жiбек шапаны мен ақ көйлегiнiң етегi де есiнде. Шапан астынан тұншыға сылдыраған шолпысының да мөлдiр үнi құлақта тұр. Әлi өшкен жоқ. Абай тағы да бiр күрсiндi де: – Есiл Тоғжан, ұмытпаспын... Ұмытпаспын!– дедi. Қарашаш Абайды осы ауылдың досы ғана емес, аса бiр ыстық күйеуiндей көрiп, қимады. Сондықтан Асылбекке өзiнше бiр оқшау ақыл салды. Мұның төркiнi Сыбан iшiнде Қадырбай ақынның аулы болатын. Солар жақында Асылбек пен Қарашашты шақыртқан екен. Абайларды аттандырған соң, бұл отаудың иелерi сонда жүрмек едi. Абайдың басына Асылбектiң достығы шын екенiн таныған Қарашаш, сол өзiнiң төркiнiне Абайды ала барайық деген. Асылбек бұл сөздi естiсiмен мақұл көрдi де, ар жағын өзi молайтып, жақсы түсiнiп кеттi. Абайға: "қыдырып қайтайық. Онда да бiрталай жатамыз. Қадырбай қандай кiсi екенiн өзiң де бiлесiң. Осы сапар жаман болмайды. Тура бiрге барайық!" деген. Абай Сүйiндiк аулын өзiне өзгеше бiр жақын көрiп, Асылбек, Қарашащтардан айрылғысы келмеп едi. Оңай көндi. Тек сол сөздiң байлауы болып қалған соң, бiр оңаша да Ербол Абайға: – Осынымыз лайық па екен өзi? Төркiндеп барған қатынға ерiп жүру қалай болады? Екеумiздi ел күлкi етпес пе екен осы?– деп едi. Ербол мұны өз басы үшiн емес. Абайдың абыройы үшiн айтқан. Абайдай ел аузына iлiнiп, жақсы аты шығып келе жатқан жiгiтке "мұнысы несi?" деп, бiреу-мiреу күле ме? Ерсi көре ме?– дегенi едi. Абай оны елеген жоқ. Ерболдың иығына бiр қолын салып күлдi де: – Өй тәйiр, Қадырбайдың мәжiлiсiнде боп ұстаздығын көредi екемiз. Оның өзi қайда жатыр? Ал, қасына ердi десе, еретiнiмiз кiм? Сондай жақсы, сондай ұмытылмас Қарашаш екен. Ол татымайды деп кiм айтты? Кiмнiң аузы барады екен?– дедi. Асылбектермен айырылыспай, бірге сапар шегетініне Абай көңілденіп қалды. Ерболды осыдан соң сөйлеткен жоқ. Сүйтiп, арада төрт күн өткен соң бiр топ ажарлы жастар ортасына Қарашашты алып, Қадырбай аулына кеп түстi. Тобықтыдан келген жас қонақтарды бұл ауыл жақсы қарсы алды. Қадырбайдың үйiне қонақтармен бiрге iлесе кiрген үлкендер де, бала-шаға да көп. Бөгде кiсiлердi тамашалап, елдерiнiң жайын бiлу, хабар-ошарын есiту үлкен-кiшiнiң бәрiне де қарыз сияқты. Қарашашты қоршаған жеңгелер мен қыздар да аз емес. Қадырбай өзi үйде екен. Оны Бөжей асынан соң, Абайдың екiншi көрiп отырғаны осы. Ақын қартайып қапты. Бұрынғыдай толық, көрнектi емес. Сақал-шашының ағы көбейген. Ажымдары тереңдеп, барлық ажары қуаң тартқан жүдеу. Тек қана, үлкен жазық маңдайы мен келбеттi мұрнында ғана бұрынғы кесек бiтiм белгiсi бар. Қадырбай әуелi Асылбек, Қарашашпен амандасып алып, соның артынан Абай мен Ербол жайын сұрады. Абайды танымай қапты. Оның Құнанбай баласы екенiн бiлген соң ғана, ана жылғы көргендерiн еске алды. Астағы бiрталай жайларды кеше ғана көргендей сөз қылып кеп: – Бөжей асы бұл өңiрдiң ұлы дүбiр асының бiрi боп едi. Қонақ атаулы ырза боп алғыс айтып аттанып едi, – дедi. Қадырбайдың көбiнше өзi сөйлеп, қонақтардан оқта-текте ғана жұт жайын, кәрiлер жайын сұрастырды. Абай өздiгiмен жазылып сөйлеген жоқ. Қадырбайдың сұраған сөздерiне орнықты, қысқа ғана жауаптар берiп, сыпайылық сақтап отырды. Бiрақ үй иесiмен әңгiмелесу, мәжiлiс құру мiндетi қазiргi халде Абай мойнында. Өйткенi Асылбек бұл ауылдың күйеуi болғандықтан оншалық шешiлiп кете алмайды. Қадырбай да өзiнiң сөздерiн, сұрауларын Абайға қарап айтадды. Көршiлес екi елдiң адамдары бас қосса, биылғы жыл, ең үлкен әңгiмесi жұт жайы болатын. Бүгiнгi кеш бойында Абайдан Қадырбайдың сұрағаны да сол. "Мамырдың жұты" Тобықтыны қаншалық күйзелттi? Қатты жұтаған қай рулар? Жеңiл құтылған кiм? Ашаршылық жоқ па? Ақ жағы қалай? Сауыны тәуiр ел бар ма? Осының бәрiн қадағалап сұрайды. Бар Тобықтының iшiн бұрын жақсы бiлгендiктен, қазiр де сол елдiң шетте жүрген бiр азаматы сияқты, оңай танып, тез болжап отыр. Сұраулары – сүле науқастың тамырын ұстап отырып, соның ұйқысы, iшер асы, ауырған жайы тұралы сұрақ салып отырған емшiнiң сұраулары сияқты. Абай Тобықты iшiндегi алыс-жақын елдiң бәрiнiң жайын толық айтып бердi. Күдiксiз, бөгетсiз айтады. Асылбек пен Ербол да жаңа байқады. Жас жолдастары, қазiргi күнде, Тобықты iшiнде қанша мал қалды? Кiмде қалды? Қай ру қаншалық шығын шығарды, бұрын несi бар едi? Баршасын тура, хатқа түсiрiп алғандай бiледi екен. Салыстырып айтқан сандары мен елдiң күйзеу халдерi Тобықты жайын Қадырбайға түгел танытты. Көршiлес, туысқан елдiң ауыр жайларын Қадырбай күрсiне түсiп, қиналып тыңдады. Жүдеп, мұңайып отыр. Басын шайқап, таңдайын қағады. Өз елi де солай. Мамырдың кесек қары Сыбанды да тұралатып кеткен. Осы Қадырбайдың өз айналасы да қазiр "тақ-тұқтың" үстiнде. Ақынның дәл өз үйi бұрын да бай болған емес-тi. Бiрақ, биылдан бұрын, қымызы, сойысы жеткiлiктi болушы едi. Қазiр, аман қалған ағайыннан сұрастырып, азғантай ғана бие сауып отыр екен. Бұл жақтың күйзеулiк халiн Қадырбай да толық айтты. Өз күйiн де жасырған жоқ. Елдің ауыртпалығын жете біліп, толық таныған жас жігітті қазірде Қадырбай өзінің бір тұрғылас замандасындай танып еді. Құлақ есiткен жердiң аманы жоқ екен. Мал баққан барлық сахара тегiс аш-арық, көтерем сияқты. Сол көп уайымын кең шолып, шерленiп кеп, Қадырбай: – Бұлаң кердей бұлықсыған ел едiң. Бiрақ боран бүрiстiрдi де кеттi. Ендi мiне, қатты дауыл астында қалт-құлт еткен бұтадай болдық та қалдық қой!- дедi. Әңгiме жалпақ елдiң жайына көшкен кезде, Абай шешiле түстi. 